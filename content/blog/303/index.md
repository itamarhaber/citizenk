---
date: 2020-01-30 15:35:00+02:00
description: ???
source: https://www.haaretz.co.il/food/cookingwithkids/2020-01-30/ty-article/0000017f-f8dd-d2d5-a9ff-f8dd4cf00000
tags: בישול
title: רוגלך שוקולד במיוחד לקפה של שבת בבוקר
---

לא שהייתם יודעים אם לא הייתי מספרת אבל היתה לי כל הכוונה להעלות את מתכון מרק העגבניות שלי שכבר המון זמן לא הכנתי והוא יצא כל כך מוצלח שמיד הכנתי עוד אחד כדי להשביע את התיאבון ואולי גם את הגעגוע. אבל החיים זימנו לי אתגר עוגיות השבוע מה שהביא אותי להיזכר שפעם מזמן היתה לנו מסורת שבת של רוגלך ולא ברור לי איך ויתרנו עליה.

בשקט בשקט הכנתי אותן, הילדים היו עסוקים. אבל ברגע שהעליתי את הפוסט עם התוצר המוגמר לאינסטגרם, ירדו שני המתבגרים במה שהרגיש כמו יחידת הזמן הקצרה בעולם. מסתבר שאין להם בעיה שנתחיל מסורת רוגלך אחרי הצהריים של שלישי. אז למה שנתענג לבד? הן עובדות עוד יותר נפלא גם סוף שבוע, כמעט כמו כל דבר בחיים.

ולמי שמפחד שרוגלעך מסובך להכין, אז ספוילר: לא. שיהיה סוף שבוע נעים.

**רוגלך שוקולד (כ-50 יחידות)**

 עברו לתצוגת גלריהצילום: קרן הבר **מה?**

**לבצק:**

3 כוסות ו-3 כפות (450 גרם) קמח

2 כפות (20 גרם) שמרים יבשים

3/8 כוס (80 גרם או 6.5 כפות) סוכר לבן

2/3 כוס (160 מ”ל) חלב

2 ביצים (גודל L)

חצי כפית (3 גרם) מלח

100 גרם חמאה רכה

**למילוי:**

חצי כוס ועוד כף (80 גרם) קקאו

כוס (240 גרם) סוכר חום דחוס

150 גרם חמאה מומסת

**לסירופ:**

¾ כוס (150 גרם) סוכר לבן

1/3 כוס (80 מ"ל) מים

מיץ מרבע לימון

**איך?**

**הבצק:**

לקערת מיקסר מכניסים את הקמח, השמרים והסוכר ומערבבים.

בקערה קטנה טורפים את שתי הביצים ומוסיפים בפעם אחת את הביצים והחלב ומפעילים את המיקסר עם וו לישה בקצב איטי ומתגבר. לשים על מהירות בינונית-גבוהה כ-3 דקות. מוסיפים באחת את המלח והחמאה הרכה ולשים עוד כ-5 דקות, אם הבצק דביק מדי ניתן להוסיף מעט קמח.

מעבירים למשטח מקומח לשים עוד 2-3 דקות ביד ומעבירים לקערה יבשה ונקייה, מכסים ומניחים לתפוח כשעתיים.

**המילוי:** 

בקערה בינונית מערבבים את כל המרכיבים היטב עד שנוצרת מעין משחה נוחה לעבודה.

**הרכבה:**

מעבירים את הבצק שתפח למשטח מקומח ומחלקים לשלושה כדורים שווים.

על משטח מקומח קלות מרדדים את כדור הבצק הראשון לעיגול בעובי של כ-2 מילימטר. מורחים 1/3 מהמילוי על שטח הפנים של עיגול הבצק. בעזרת סכין או גלגלת פיצה חותכים את העיגול לרוחב ולאורך ליצירת 4 רבעים וכל רבע חותכים למשולשים שהקדקודים שלהם במרכז העיגול.

כל משולש מגלגלים מהחלק הרחב, הבסיס, עד לקדקוד כמה שאפשר יותר מהודק – ממש כמו רוגלך. מעבירים לנייר אפייה על תבנית תנור סטנדרטית תוך שמירה על מרחק של כ-3 ס"מ בין רוגלך אחד למשנהו.

חוזרים על השלב הזה עם שני כדורי הבצק הנותרים.

נותנים לרוגלך לתפוח עוד כחצי שעה.

 עברו לתצוגת גלריהצילום: קרן הברמחממים תנור ל-180 מעלות.

**הסירופ:**

בסיר רוטב קטן מחממים את המים והסוכר על להבה בינונית כ-7 דקות. מוסיפים מיץ לימון ומביאים לרתיחה, מנמיכים את האש ומבשלים יחד תוך ערבוב עוד 2 דקות.

כאשר התנור חם מכניסים את התבנית, אופים כ-13 דקות, מוציאים ומברישים מיד בסירופ הברשה כפולה לכל רוגלך, כמובן לא לפני שמכניסים את התבנית השנייה לתנור, אופים 13 דקות, מוציאים ומברישים.

אפשר לאכול מיד כשקצת מתקרר, עקרונית אפשר להקפיא בכלי אטום אחרי שהם כבר קרים, הם ייזדקקו לחצי שעה הפשרה בטמפרטורות החדר כדי להיות מוכנים לאכילה וכמובן שאפשר להשתמש בשירותיהם של הטוסטר-אובן או המיקרו. 

לחצו על הפעמון לעדכונים בנושא:
------------------------------

* [עוגות, מאפים קינוחים מתכונים](/ty-tag/cakes-0000017f-da2a-d938-a17f-fe2a21fc0000)
* [מתכונים](/ty-tag/recipes-0000017f-da28-dea8-a77f-de6a4ba50000)