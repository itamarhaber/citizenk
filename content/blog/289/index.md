---
date: 2020-03-16 16:28:00+02:00
description: ???
source: https://www.haaretz.co.il/food/cookingwithkids/2020-03-16/ty-article/0000017f-f8fa-d318-afff-fbfb88a30000
tags: בישול
title: מה עושים עם בצק עלים מצונן ומרודד? שלושה מתכונים קלים
---

זה עוד ייקח לנו קצת זמן להתרגל לבידוד, ללימודים מרחוק, לעבודה מרחוק, למשמעויות הכלכליות של כל מה שקורה, אבל בינתיים יש בבית אנשים שצריכים לאכול. המטבח מציע אסקפיזם מושלם, בטח אם [נכנסים אליו עם הילדים](/food/10-recipes/2021-01-10/ty-article-magazine/0000017f-e37d-df7c-a5ff-e37fa3320000): זמן איכות, הכנת אוכל משותפת, העברת זמן וקצת בריחה מכל מה שקורה בחוץ - בתוך המרכז הכי פועל של הבית. 

מה על הצלחת? מתכונים קלילים לארוחה או לקינוח עם מעט מוצרים, הכנה פשוטה ומרכיב עיקרי אחד – בצק עלים מקורר – הדבר הבא ששווה להכניס לרשימת הקניות כל עוד הסופרים פתוחים. קל לעבוד עם בצק עלים מקורר, הוא מגיע מרודד ועטוף בנייר אפייה וכל מה שצריך זה לפרוש אותו. זה יתרון עצום כי בצק עלים הוא בצק שנוח לעבוד איתו ועוד יותר לאכול אותו, אבל הכנתו דורשת הרבה עבודה. היום ניתן להשיג בצקי עלים ללא שומן טרנס, רוצה לומר מרגרינה, מה שמבטל מראש את ההתלבטות. 

 עברו לתצוגת גלריהבצק עלים לפני הכניסה לתנורצילום: קרן הבראז כן, לאכול בצק עלים כל יום זה לא ממש מומלץ, אבל אחת לשבוע, יחד עם סלט ויש לכם ארוחת ערב שהילדים יכולים גם להכין וגם ליהנות לאכול ובטח בימים הנוכחיים שמצריכים אותנו להתרגל לשגרת חיים חדשה, לעשות קצת הקלות במטבח ולקחת את הזמן עם הילדים, הם בין ההנאות שעוד נשארו לנו ואם לא ננצל אותן עכשיו, אז מתי? 

 עברו לתצוגת גלריהשבלולי גבינה מבצק עליםצילום: קרן הבר**שבלולי גבינה (כ-12 יחידות)** 

**מה?** 

יחידה אחת של בצק עלים מקורר (300 גרם) 

250 גרם גבינה לבנה 

100 מ"ל שמנת חמוצה 

100 גרם מוצרלה מגורדת 

ביצה טרופה 

35 גרם פרמזן מגורדת דק 

מלח 

**איך?** 

מחממים תנור ל-180 מעלות. 

פורשים את בצק העלים על נייר האפייה שהוא מגיע עמו. 

בקערה מערבבים את הגבינה, השמנת והמוצרלה ומוסיפים מעט מלח. 

מורחים שכבה נדיבה באופן שווה על כל מלבן הבצק. מגלגלים לאורך, לקבלת נקניק ארוך ומשתדלים להדק עד כמה שאפשר עם כל גלגול. 

חותכים את נקניק הבצק הממולא לפרוסות של כ-2-2.5 ס"מ 

מניחים אותן כשהחלק החתוך כלפי מעלה על נייר אפיה שהנחתם על תבנית אפייה סטנדרטית של התנור. 

מברישים בביצה טרופה, בוזקים קצת מלח ופרמזן. 

מכניסים לתנור לכ-20 דקות או עד ששבלולי הגבינה זהובים ויציבים. 

 עברו לתצוגת גלריההרולדה של קרן הברצילום: קרן הבר**רולדת בשר טחון** 

**מה?** 

יחידה אחת של בצק עלים מקורר (300 גרם) 

שמן זית לטיגון 

1 בצל לבן קצוץ דק 

250 גרם בשר טחון 

5 שיני שום כתושות 

1/2 כוס (120 מ"ל) יין 

כף וחצי רוטב סויה 

מלח ומעט פלפל שחור 

מעט כמון 

ביצה טרופה, מלח גס 

**איך?** 

מתחילים עם הכנת המילוי, חלק שיש לעשות עם מבוגר, או רק המבוגר בהתאם לגיל הילדים: במחבת גדולה עם מעט שמן זית מטגנים את הבצל עד שהוא נעשה שקוף. מגבירים את האש מוסיפים את הבשר הטחון ובעזרת שתי כפות מפוררים או היטב לפירורים קטנטנים. כשהבשר משחים מוסיפים את שיני השום הכתושות ומטגנים יחד עוד כ-4 דקות. 

מוזגים את היין ומבשלים עד שאין נוזלים. סוגרים את האש אך משאירים את המחבת על הכיריים. מוסיפים רוטב סויה ותבלינים, מערבבים ונותנים להצטנן. 

מחממים תנור ל-180 מעלות. 

פורשים את בצק העלים על נייר האפייה שהוא מגיע עמו. 

מפזרים את מלית הבשר המקורר על הבצק, מיישרים באופן שווה ומתחילים לגלגל לאורך, לקבלת נקניק ארוך ומשתדלים להדק עד כמה שאפשר עם כל גלגול. 

מעבירים את רולדת הבצק בזהירות לנייר אפייה המונח על תבנית תנור סטנדרטית. מברישים בביצה טרופה ומכניסים לתנור לכ-30 דקות. 

מחלצים מהתנור, מניחים להתקרר כ-5 דקות, חותכים ומגישים. 

 עברו לתצוגת גלריהקרואסון מבצק עליםצילום: קרן הבר**קרואסוני נוטלה כ-12 יחידות** 

**מה?** 

יחידה אחת של בצק עלים מקורר (300 גרם) 

8 כפיות נוטלה 

30 גרם חמאה מומסת 

**איך?** 

מחממים תנור ל-180 מעלות. 

פורשים את בצק העלים על נייר האפייה שהוא מגיע עמו. 

מברישים את הבצק בחצי מכמות החמאה. 

חותכים את הבצק למשולשים ארוכים בעלי בסיס של כ-2.5 ס"מ. מניחים על הבסיס 3/4 כפית נוטלה ומגלגלים מהבסיס לקדקוד לקבלת צורה של קרואסון קטן ומניחים על נייר אפייה על תבנית תנור סטנדטי. אחרי שמניחים את כל הקרואסונים על התבנית ברווחים של כ-5 ס"מ, מברישים בחמאה הנותרת (אפשר עם ביצה אם רוצים) ומכניסים לתנור ל-20 דקות. 

מחלצים, מקררים על רשת ומגישים, בהנחה שהם לא נחטפו כבר.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)