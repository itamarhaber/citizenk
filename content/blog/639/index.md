---
date: 2017-01-01 11:28:00+02:00
description: ???
source: https://www.haaretz.co.il/food/cookingwithkids/2017-01-01/ty-article/0000017f-f8e8-d044-adff-fbf9ae1c0000
tags: בישול
title: 'המרובע הקדוש: שניצל, צ''יפס, סלט וטחינה'
---

"זה שלא כתבנו עדיין על שניצלים וצ'יפס זו שערורייה," העיר הבכור ביום בהיר אחד וזעזע את עולמנו. אנחנו, שבכל סוף שבוע מכינים שניצל, צ'יפס, סלט וטחינה, היינו בכלל אמורים לפתוח את הבלוג הזה עם המנה השבועית שאינה משתנה ולא משנה כמה מתפתח הטעם הקולינרי של הילדים.

לא ברור איך המנה הזו קנתה את תהילתה הקולינרית בביתנו, אולי זה בגלל שזו הפעם היחידה בשבוע שאוכלים תפוחי אדמה מטוגנים, אולי זו הנוכחות המשפחתית המלאה, אולי זה פשוט בגלל שלאורך תקופה ממש ארוכה זו הייתה הארוחה היחידה שכל הילדים אכלו וברצון ואולי בגלל שזה פשוט טעים, ביתי וכיפי. ואין צורך שתעירו שזה לא בריא, זה פעם בשבוע וזה טעים לנו.

למרות שישראל כבר מזמן מעצמת שניצל, הוא מגיע אלינו מגרמניה. שמו הוא כינוי חיבה למילה הגרמנית Sniz שמשמעותה פרוסה. שניצל יכול להיות כל פרוסת בשר דקה ולא שומנית שנדפקה ורוככה ונעטפה בקמח או בפירורי לחם ואז טוגנה. אצלנו בבית יש הבחנה ברורה בין שניצל שהוא תמיד מעוף ומטוגן בשמן ושניצל וינאי מבקר שמטוגן בחמאה.

אני לא זוכרת את סבתי מגרמניה מכינה יותר מדי שניצלים, אבל בבית של אמא הם נכחו תמיד. אני זוכרת כשנשארתי בגיל חמש לבד אצל הסבתא השנייה שלי בניו יורק, היא הייתה מתוסכלת שלא אכלתי כלום (טוב, חוץ מסוכריות M&M's שכבר אז ידעו שהן לא תחליף לאוכל). אמא הציעה שתכין לי ספגטי אדום ושניצל. סבתא, שהייתה ידועה בבישוליה, נגשה למלאכה. זה נגמר כשהסתכלתי על הצלחת ושאלתי "מה זה?". זה בעצם נגמר בסבתא בוכה ובעוד סוכריות M&M's.

משעשע ככל שיהיה ולא משנה כמה יכולת הבישול שלי השתכללה, השניצלים הם בבת עיניי. לכן, למרות שכל ילד אומר שהשניצלים של אמא שלו הכי טובים בעולם, כשהילדים שלי אומרים את זה אני לגמרי מאמינה להם. אם יש סוד לשניצלים טעימים זה ניקיון יסודי של העוף. כל נתח שמוצא את דרכו לפירורי הגריסיני כשהוא נקי מכל צבע חוץ מוורדרד. כשהיה לי רק ילד אחד, חברה הבטיחה שהשריטה הזו תעבור בילד השני. שבע שנים לתוך הילד השלישי וכל מה שיש לי לדווח זה שהשריטה נותרה במקומה. שנתחיל?

 עברו לתצוגת גלריהשניצלים וצ'יפס של משפחת הברצילום: קרן הבר**חומרים:**

**לשניצלים:**

1.5 קילו חזה עוף פרוס לשניצלים

3-4 ביצים

כף מים על כל ביצה

פירורי גריסיני

מלח

שמן לטיגון

**לצ'יפס:**

תפוחי אדמה (אצלנו מעדיפים גדולים ולפחות אחד לסועד [אם לא יותר])

שמן לטיגון

מלח

**לסלט:**

עגבניות (כמה סוגים שרק אפשר), מלפפונים, בצל, פלפלים קטנים צבעוניים, בצל ירוק

מלח

מיץ מחצי לימון

שמן זית

**איך מכינים?**

**השניצלים:** כנראה שבעיני, אי אפשר להדגיש את זה יותר מדי כמה חשוב לנקות את חזה העוף. אז למרות שהקצב הבטיח שהכול נקי, אני תמיד מוצאת עוד המון חלקים שיש לנקות – לשיקולכם. בכל מקרה, השלב הראשון כולל ניקיון ודפיקה של נתחי חזה העוף.

ממליחים משני הצדדים, מכניסים לפירורי הגריסיני ומצפים משני הצדדים. משם לביצה, לטבול ולהוציא, אבל להעביר שוב לגריסיני רק שהם מסיימים לטפטף. מעסים היטב בגריסיני ומשם – לטיגון (או למקרר עד לטיגון). אני תמיד מכינה המון שניצלים, משאירה בצד לארוחה ואת כל השאר מכניסה לקופסאות בפריזר כך שיש לי שניצלים בשלוף שרק צריך לטגן.

מטגנים בשכבה דקה של שמן – טיגון מכל צד עד שהם מזהיבים.

**הצ'יפס:** מקלפים (לא חובה) וחותכים לפרוסות ואז לאצבעות, אצלנו אוהבים אותם דקים, אבל לא מדי. מכניסים למסננת ושוטפים היטב. פעם היינו משרים במים קרים ואז מסננים. אחר כך מעבירים לחיתול בד או מגבת ייעודית לייבוש צ'יפס (לא כדאי עם כל מגבת מטבח ולא נוח/יעיל/טוב לסביבה עם נייר סופג). רק כשהצ'יפס יבש מטגנים.

גם עם טיגון הצ'יפס ניסינו כל הזמן אפשרויות כולל טיגון בשלבים וגם הכנסת הצ'יפס עוד לפני שהשמן הגיע לטמפרטורה המתאימה (°180). היום אנחנו מטגנים דווקא בשמן עמוק בווק, מדי פעם מערבבים בעדינות, עד שצבע הצ'יפס הוא בדיוק הצבע הנכון. מסננים, שמים על נייר סופג, ממליחים ומגישים.

**הסלט:** אצלנו חותכים קודם כל את העגבניות לקוביות קטנות ברמת הנאנו וממליחים. אחר כך מוסיפים את הבצל (גם הירוק) קצוץ דק-דק ומערבבים. אחרי הבצל מגיע תור הפלפלים הקטנטנים והצבעוניים שגם נחתכים קטן מאוד ואז המלפפונים. שמן זית ולימון – לערבב ולבדוק תיבול.

טחינה אתם בטח יודעים לעשות ותמיד אפשר להוסיף עוד, אנחנו השבוע הגשנו בנוסף גם ברוקולי מאודה וסלט סלק.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)