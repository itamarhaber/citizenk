---
date: 2017-06-05 16:36:00+03:00
description: ???
source: https://www.haaretz.co.il/blogs/karenhaber/2017-06-05/ty-article/0000017f-f8f0-d318-afff-fbf3bb220000
tags: דעות
title: כן, או לא, אדוני ראש הממשלה
---

בשבוע שעבר עמוד הפייסבוק של ראש הממשלה שיתף מאמר תחת הכותרת "קראו ושתפו". יש להניח, או לפחות רצוי, שצוות הפייסבוק של ראש הממשלה מקפיד בבחירת הטקסטים המשותפים, לכן שיתוף כמוהו כהסכמה אלא אם כן צוין אחרת. אחרי קריאת הטקסט אין מנוס מהקביעה שראש הממשלה סומך ידיו על טקסט אנטי-דמוקרטי מובהק, זה לא מפתיע כי זו טקטיקה שנתניהו מוביל זה זמן.

אחרי שניסה להדביק פוטש שלא היה ולא נברא ללבני ולפיד ואחרי תקופת צינון קלה לאוורור המושג, החל מינואר, עת עמד בפני חקירתו השלישית, שוב זועק ראש הממשלה "פוטש" כקוזק נגזל במרווחי זמן שונים ובהתאם לצורך. אפקט ההפחדה מפני ניסיונות של כוחות פוליטיים דמוניים, המונעים משנאה אישית להדיחו, יעיל. הרי מן הידועים שהתקרבנות ויצירת משבר, גם אם מדומה, מביאות לרפלקס הגנה מותנה ובאווירה של שנאה ופילוג תמיד יש אשם מיידי להפניית האצבע המאשימה. קל. 

המאמר מאתר "מידה", כותרתו "ניסיון פוטש של השמאל: "אנחנו מעודדים פגיעה במוסדות השלטון". הציטוט בכותרת לא נמצא בגוף הטקסט, זו אקסטרפולציה מניפולטיבית, אבל זו בהחלט לא הבעיה העיקרית בטקסט. כותב הטקסט לוקה בהבנת מושגי יסוד בדמוקרטיה (זכות ההפגנה כמשל) וגם בלוגיקה, שלמרבה הצער אינה סידור טענות רנדומליות ברצף ליצירת פסאדו-קשר ליניארי. הטקסט, ממש כמו ראש הממשלה עצמו, משתמש בטרמינולוגיה דמוקרטית כדי לפגוע בדמוקרטיה מבפנים.

בשיחדש שנתניהו מביא על ישראל, ומאומץ על ידי חלק מכלי התקשורת והפוליטיקאים, נקודת ההנחה היא שהציבור לא רוצה לשמוע הסברים או טיעונים ודמגוגיה עובדת הרבה יותר טוב. הדרך לשמור על השלטון היא להחניף לציבור במציאות מדומה בה אין כיבוש, אין עם פלסטיני, אין מקום ללאומנות פלסטינית, יש ישראל נהדרת עם הצבא המוסרי בעולם. מפתה להאמין בזה, להתעטף בדגל ולא לראות דבר, זה בוודאי הרבה יותר נעים מההסתכלות פנימה וחשבון הנפש שמציע השמאל. רק שזו דמגוגיה תלושה מהמציאות.

הטקסט מתחיל במסגור אקסיומה - יש ניסיון פוטש של השמאל. אלא שפוטש הוא מזימה להחליף את השלטון שלא באמצעים חוקיים ולרוב במתקפה אלימה ומהירה אחת. מחאה אזרחית גם אם אלימה, אינה ניסיון פוטש. גם חקירות משטרתיות, הפגנות, העברת ביקורת והתייצבות אופוזיציונית אינן נכנסות לקטגוריית פוטש, הן כלים בסיסיים בדמוקרטיה והן חלק בלתי נפרד מהחיים הפוליטיים בדמוקרטיה. לא צריך להילחם על קיומן של פעילויות כאלה או להצדיק אותן, הן אמורות להיות עמוק בגבולות הקונצנזוס. 

בהוכחות אין צורך, יש צורך באווירה ולכן למה פוטש? ובכן כי להפגנה ("פגיעה בשלטון החוק" בשיחדש) בפתח תקווה, לא רחוק מביתו של היועץ המשפטי לממשלה מנדלבליט, הגיעו חברי כנסת מהאופוזיציה ("סוכני פוטש"), פעילים חברתיים ("אנרכיסטים"), פעילי שמאל ("רדיקאליים") שאפשר לחבר לקרן החדשה ("גיס חמישי"). תוסיפו לזה את האיום בשימוש בבג"צ ("קריאת תיגר על שלטון החוק") ואת אהוד ברק שמצייץ בטוויטר ומתראיין בתקשורת ("דמות מגוחכת שמשתפת פעולה עם הקיצוניים שבארגונים וההזויים שבפעילים") ותקבלו קואליציה מאורגנת המשלבת ידיים להפלת נתניהו ולפוטש.

במקום אחר ובזמן אחר יציאה להפגנות, ביקורת, אופוזיציה לוחמת (פעם היתה כזו), שימוש בבג"צ היו כלים להבטחת דמוקרטיה מתפקדת, זה היה המכנה המשותף הדמוקרטי. היום זכות ההפגנה היא פוטש, השיח הוא הפחדה, הטיעונים מחוסרי בסיס אך נעימים לאוזן, והדמוקרטיה היא כלי ליצירת מציאות לא דמוקרטית. ראש ממשלה שלא מהסס לצמצם את הדמוקרטיה, להגביל את חופש הביטוי, לקטלג פעילות אופוזיציונית לגיטימית כלא לגיטימית שמגייס לטובתו רטוריקת שנאה כנגד ציבורים שלמים, מוותר על מהות כדי לעגן את שלטונו, אלא שנתניהו אינו אינטרס לאומי.

באחד מהפרקים של התוכנית הבריטית "כן, אדוני ראש הממשלה", סר האמפרי אפלבי מנהל את הדיאלוג הבא עם סר ארנולד רובינסון, מזכיר קבינט:

רובינסון: "זה הטיעון הלוגי הבטל: כל החתולים בעלי 4 רגליים, לכלב שלי 4 רגליים..."

אפלבי: "לפיכך הכלב שלי הוא חתול"

רובינסון: "אתה לוקה בלוגיקה של פוליטיקאי"

ככה זה נראה כשהפגנה היא פוטש ופוטש זה הפגנה. זכות ההפגנה היא זכות יסוד בדמוקרטיה. אזרחים יצאו להפגין בשבת, לפיכך הם מימשו זכות יסוד. אבל הנה, גם אני לוקה בכשל לוגי – מה בכלל אמר שזו דמוקרטיה? ובשיחדש ננוחם, או שלא.