---
date: 2016-02-15 13:09:00+02:00
description: ???
source: https://www.haaretz.co.il/blogs/karenhaber/2016-02-15/ty-article/0000017f-f8a0-d887-a7ff-f8e489490000
tags: דעות
title: 'המקצוע: תבהלן'
---

הופעתו של ראש הממשלה בפני בג"צ אתמול (יום ראשון) בנושא מתווה הגז מוכיחה עד כמה מסורסת יכולת הכנסת לבצע את תפקידה החשוב ביותר - פיקוח על הממשלה. חוסר האונים של בית המחוקקים נגלה במלוא אוזלתו בקדנציה השלישית של נתניהו, שמתפקד עם קואליציה צרה ונהנה מאופוזיציה מאפשרת ובעיקר מבית מחוקקים שהפך לחותמת גומי. המנגנון המכונה דמוקרטיה בנוי כידוע על מערכת עדינה מאוד של איזונים ובלמים. לכן, כאשר המוסדות האמונים על ביצוע ופיקוח אינם פועלים כראוי, מתגלגלים להם תפוחי האדמה הלוהטים אל פתחו של בג"צ.

בית המשפט העליון מנסה בכל כוחו לא להיות פוליטי ולא להפר את עקרון הפרדת הרשויות ולהיכנס לסוגיות שאמורות להיות מוכרעות ברשויות האחרות במדינה. לעיתים אין לו ברירה אלא לקחת על עצמו את תפקיד המחנך הנוזף שמחזיר את העבודה הבלתי גמורה לתלמיד. ההמלצה אתמול לממשלה לקחת את סעיף היציבות, הכל כך קריטי לחברות הגז, להליך חקיקה, היא ניסיון להרחיק את אותם תפוחי אדמה מפתח בית המשפט ולגלגלם מחדש אל הכנסת. מזה נתניהו ניסה להימנע.

נתניהו לא מעוניין לחזור לכנסת שם יידרש לרוב של 61 קולות, כשמראש הוא עולה למגרש בלי שני שחקנים, השרים יואב גלנט וחיים כץ. פניה ללפיד או לליברמן היא לא משהו שנתניהו שש לקראתו. עד עכשיו נתניהו עשה כל מה שאפשר כדי לעקוף כל משוכה בדרך לאישור המתווה, אם פרסונלית כמו דיוויד גילה, הממונה על ההגבלים ואורית פרקש ראש רשות החשמל והאנרגיה, אם חוקית – הכנסת, ואם דמוקרטית – הפעלת סעיף 52. הופעתו של נתניהו אתמול בבית המשפט נועדה לעשות דבר אחד, להבטיח את המשוכה האחרונה – למנוע דיון בכנסת ולהביא לדיון את נושא סבירות ההחלטה כדי שבג"צ ייאלץ להכריע שלמרות שההחלטה אינה טובה, הנזקים הכרוכים באי קבלתה גדולים יותר ולכן יש לקיימה.

 עברו לתצוגת גלריהצילום: אוריה תדמוראלא שכך יסייע בית המשפט לא רק להכשיר את מתווה הגז, אלא גם התנהלות בלתי דמוקרטית בעליל שתכבול את הממשלה והכנסת הנוכחיות, כמו גם העתידיות למשך 10 שנים לפחות גם אם יתגלה כי המתווה אינו תואם את האינטרס הציבורי. נתניהו יודע את זה ולכן החליט להופיע בבית המשפט כדי להפחיד. זה כלי רטורי שהפך לטבע שני לנתניהו ומוצא ביטוי בסיסמאות הפחדה אפוקליפטיות. יש להניח שאסטרטגיה זו נבחרה במחשבה שאם זה פועל על הציבור, זה יפעל גם ברמת בית המשפט. בנימין "בדקה ה-90 אויבינו מקיפים אותנו" נתניהו לא חסך ובדימיונו הפליג על גבי בירא עמיקתא ותהומות נשיה. אך לא איומים לבדו יחיה ראש הממשלה, שהוסיף גם רמז לאופטימיות בדמות "שינוי פני האזור" ובשיתוף פעולה עם ה"אין פרטנר" הפלסטיני ו"שונאים- סיפור אהבה" טורקיה, בכפוף לתנאי " יתנו פיתוח – יקבלו יציבות. לא יתנו – לא יקבלו".

אלא שמה שעובד מצוין אולי בתקשורת המונים לא פועל טוב ככל הנראה באולם בית המשפט ויש לשער לאור המלצת בית המשפט שלא עלה ביד ראש הממשלה להפחיד. בית המשפט יודע שמעבר למתווה הגז, יש כאן אחריות להליך דמוקרטי – כבילה ל- 10 שנים אינה יכולה להיסגר בהחלטת ממשלה או בהסכם, הדרך לעשות זאת עוברת דרך הכנסת. הטקטיקה של "לא זו השאלה", המלווה את נתניהו בוורסיה זו או אחרת כבר מאז פרשת הקלטת הלוהטת, עובדת מצוין על הציבור, אך בית המשפט לא חיפש התרשמות כללית, הוא חיפש סיבה מדוע יש להצדיק את הכבילה ואת התשובה לזה כשל ככל הנראה נתניהו מלספק וזאת מן הטעם הפשוט - אין.

במידה רבה הקרב התקשורתי הזה שנתניהו מנהל בנושא הגז מזכיר את מאבקו נגד הסכם המעצמות עם איראן. ראש הממשלה החליט, מסיבותיו הוא שאינן קשורות באמת לאינטרס ישראלי בטחוני, להתנגד להסכם ואף הכריז על דו-קרב לאור יום בקונגרס מול הנשיא אובמה. דו-קרב שהסתיים בתבוסה דרמטית של מר "אני רוצה – אני משיג" נתניהו. עם זאת בציבור הישראלי הוא מצטייר כמנצח גם היום, כמעט שנה אחרי הנאום שראשי זרועות הביטחון מודים שדווקא ההסכם ממש בסדר. איך זה קרה? כי נתניהו לא מדבר אל פרשנים פוליטיים ואינו מעוניין להיכנס לחוברות לימוד (textbooks), נתניהו הוא איש של תקשורת המונים והוא יודע איך להפעיל אותה.

הציבור הישראלי לא בוחן את הדברים לעומקם, הוא זקוק לסיסמאות בתוך אינסוף הגירויים היומיומיים, תקצירים מבוסיי קליקבייטס. נתניהו הפך לפוליטיקאי של ערוץ אחד זה שמשדר להמון, לתבהלן המונים. את בית המשפט זה לא תפס וזה לא מפתיע, דפוסי הקליקבייטס עוד לא פשו שם, מה שמפתיע זה שזה מפתיע את נתניהו.