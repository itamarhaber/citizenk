---
date: 2018-11-15 16:37:00+02:00
description: ???
source: https://www.haaretz.co.il/food/cookingwithkids/2018-11-15/ty-article/0000017f-f8e9-d887-a7ff-f8ed31090000
tags: בישול
title: 'ארוחה ברבע שעה: פסטה פסטו ונתח קצבים'
---

זה כבר כמה זמן שהמון מהמתכונים שאני מכינה ביומיום בעלי מאפיין שלא ניתן להתעלם ממנו – הם קצרים להכנה וכמה שיותר קצר יותר טוב. זה הניב שלל מתכונים שהם כל כך טעימים אבל פשוטים עד כדי כך שלא נעים בכלל להעלות אותם כאן כמתכון, למרות שהם זוכים להצלחה כבירה בנחלתי הקטנה. ואז זה פתאום היכה בי – זה בכלל לא העדפה קולינרית זה פשוט יצר הישרדות. עם שני מתבגרים ואחד בדרך שמגיעים כל אחד בשעה אחרת והעובדה שהרגלתי את הצאצאים שכל אוכל שיונח על צלחתם יהיה טרי וחלילה לא מחומם – העובדה שאני ממציאה מתכונים קצרים זה בכלל תגובה אבולוציונית המאפשרת הישרדות.

כמו בכל מקרה של דיסוננס, התחלתי ברציונליזציה: הם לומדים לבשל בעצמם כשהמתכונים כל כך קלים, אם הייתי מכינה סירים גדולים בלאו הכי הכל היה נזרק, עד שהגעתי למסקנה שבעצם יש המון יתרונות לבישול מהיר ואין שום סיבה לא לנסות את זה יותר גם בסופי שבוע. שנאמר נאה דורש, נאה מקיים. אז קיימתי – נתח קצבים ופסטה פסטו ושמנת. ארוחה ברבע שעה הכנה בהנחה שהכינותם מראש פסטו.

**רוטב פסטו (צנצנת של 250 מ"ל כמעט מלאה)**

 עברו לתצוגת גלריהנתח קצבים צילום: קרן הבר **מה?**

150 גרם עלי בזיליקום, שטופים ונטולי גבעולים

6 שיני שום (אפשר פחות) חתוכות גס

1/3 כוס צנוברים (שווה לקלות לפני אבל לא חובה)

1/3 כוס (80 מ"ל) שמן זית

1/3 כוס (75 גרם) גבינת פרמזן מגוררת

מלח

**איך?**

במעבד מזון טוחנים את הבזיליקום, השום, האגוזים והגבינה במספר פולסים. מזרזפים את השמן בזמן הטחינה, מתבלים במלח ופלפל תוך כדי עד לקבלת המרקם הרצוי. מכניסים לצנצנת זכוכית סגורה. פסטו ביתי נשמר במקרר כארבעה עד חמישה ימים, אבל יש לכסות את חלקו העליון בשמן זית, חוץ מזה אפשר בהחלט להקפיא אותו.

**נתח קצבים (2 מנות – יש להכפיל את הכמויות בהתאם למספר הסועדים)**

 עברו לתצוגת גלריהצילום: fortyforks / Getty Images ILנתח קצבים לא צריך יותר מאשר צריבה קלה על המחבת, מכיוון שיש לו חלק עבה וחלק דק יותר אפשר לקנות רק את החלקים הדקים או לחתוך ולתת לחלק העבה מעט יותר זמן. אני מבקשת מהקצב שיארוז אותם בוואקום וכך יש לי תמיד נתח קצבים טרי שרק צריך להפשיר.

**מה?**

נתח קצבים

1 כפית סילאן

1 כף שמן זית

מלח ופלפל שחור

**איך?**

בקערה קטנה מערבבים את הסילאן ושמן הזית ומושחים את נתח הקצבים מכל צדדיו ומתבלים במלח ופלפל.

מלהיטים מחבת ברזל או מחבת בעל פיזור חום אחיד ומניחים את נתחי הקצבים. את הנתחים הדקים צולים כשתי דקות מכל צד, עד להשחמה של החלק החיצוני, החלק הפנימי יישאר עסיסי וורדרד. את הנתחים העבים יותר צולים מעט יותר. מוציאים מהמחבת ומגישים.

**פסטה שמנת פסטו (4-5 מנות)**

 עברו לתצוגת גלריהנתח קצבים צילום: shutterstock**מה?**

1 חבילה 500 גרם של פסטה קצרה או ספגטי

3 כפות (45 מ"ל) שמן זית

5-10 שיני שום כתושות

6 כפיות פסטו

1/4 כוס (60 מ"ל) יין לבן

1 מכל (250 מ"ל) שמנת לבישול

1/4 כוס (40 גרם) פרמזן מגורדת

**איך?**

מבשלים את הפסטה לפי הוראות ההכנה

בינתיים מחממים שמן זית במחבת גדולה על להבה בינונית, מוסיפים את השום הכתוש ומטגנים אותו על אש נמוכה עד להזהבה. מוסיפים את היין, מגבירים את האש ונותנים לאלכוהול להתאדות כשתי דקות. מוסיפים את הפסטו ומערבבים, מוסיפים את השמנת תוך כדי ערבוב, ולא מביאים לרתיחה. מתבלים במלח ובפלפל שחור לפי הטעם, מבשלים כשתי דקות ומכבים את האש. מוסיפים את הפרמזן ומערבבים.

כאשר הפסטה מוכנה, מסננים אותה, מערבבים עם הרוטב ומגישים.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)