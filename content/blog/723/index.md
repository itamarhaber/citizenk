---
date: 2016-03-31 11:33:00+03:00
description: ???
source: https://www.haaretz.co.il/blogs/karenhaber/2016-03-31/ty-article/0000017f-f8c4-ddde-abff-fce591ff0000
tags: דעות
title: גבולות הקו האדום
---

פרשת החייל היורה היתה פרשת השבוע, החל בירי השגוי של החייל, דרך המחאות והגינויים ועד להבאתו בפני שופט להארכת מעצרו, רכוב על גל אהדה שעליו גלש בגאון אביגדור ליברמן. חיוכו בבית המשפט כבר הושווה לחיוך ידוע אחר. מפתה להשוות בין שני המקרים, ולו משום אי הציות המשתמע מהם לכללי הפעולה, זה לשלטון החוק וזה לנוהל הצבאי בהתאמה. אלא שהמקרים שונים זה מזה ומקרה החייל חמור בפני עצמו גם ללא השוואה.

בית המשפט כבר הודיע שהנסיבות סבוכות והפרשה אינה פשוט, אך מה שעולה מהפרשה באופן ברור הוא הפער בין עמדות בכירי צה"ל ובין עמדות מרבית הציבור. בעוד שבעבור בכירי צה"ל, הבעיה העיקרית היא הסטייה מערכי צה"ל והוראותיו, הרי שרובו של הציבור הישראלי, המצוי כבר שנים תחת קמפיין של הפחדה ושנאה, רואה במעשיו של החייל פעולה לגיטימית וקו ההגנה של החייל הוא שהריגת מחבל היא נוהל מקובל. בעוד לצה"ל כגוף מערכתי יש קווים אדומים, הפוליטיקה הרחיקה את הקווים האדומים הציבוריים והפער ביניהם דורש פתרון שאינו טמון בפסק דין ספציפי.

 עברו לתצוגת גלריהצילום: מתוך ערוץ היוטיובפרשת החייל היורה רק מציפה שוב את הבעיה האמיתית – מוסר, מחשבה עצמאית ושיקול דעת כערכים בסיסיים למידת הלגיטימציה של המדינה הוחלפו בערכים אלטרנטיביים. לכן יהיו חיילים שמראש יראו בערכי צה"ל המלצות בלבד, במקרה של התנגשות עם ערך בסיסי כמו לשנוא ערבים או לא להכיר בכיבוש או בעם פלסטיני. בעוד צה"ל הוא גוף יחסית סטגנטי שהוראותיו נותרו ללא שינוי רב לאורך השנים, הציבור עשה כברת דרך ארוכה והמרחק הערכי שבא לידי ביטוי בפרשת החייל צריך להפחיד ולאותת למערכת המשפט, שגם היא נתונה למסע דה-לגיטימציה פוליטי, לאן פניה מועדות.

טפטוף מתמיד על "צדקת דרכנו" אינו מותיר מקום לספק גם במקרה של ספק. ישראל דוחה כל ביקורת מבפנים ומבחוץ המערערת על תפיסות המוסר, משל המוסר בהגדרתו נתון תחת זכויותיה השמורות. בחינה של דעת הקהל העכשווית מעידה כי ייתכן שאם בית המשפט ימצא את החיל היורה אשם, ולא משנה באיזה סעיף מופחת של הריגה, תהיה כאן מהומת אלוהים. פרשת החייל היורה היתה צריכה להביא לבדק בית פוליטי וחברתי, אך היא תתורגם לפתרון נקודתי. אלא שאותם נושאים יצוצו ביתר שאת בפרשיות הבאות, שעוד נכונו לנו בהעדר מדיניות ישראלית מוגדרת.

אם לסכם את ההדים הציבוריים לפרשה: הבעיה כלל אינה הירי במחבל מנוטרל, אלא שלא ברור לכולם שכל עוד המחבל חי האירוע לא נגמר; הלקח שצריך להילמד הוא שכדאי לירות במחבל קודם ולא להשתהות; הבעיה היא בעצם בסרטון של ארגון בצלם. לכן ייתכן שהפתרון טמון ביישומן לאלתר של הנקודות הבאות:

**א.** דין מח"ט המגיש תלונה לפצ"ר כדין סרטון בצלם, הואיל ולשניהם הפוטנציאל להביא לפתיחת חקירה נגד חייל שפעל כמוקובל. יש להורות על חקירת המח"ט לאלתר ולבחון אם הוא חלילה פעיל של בצלם או אולי אפילו, רחמנא ליצלן, של שוברים שתיקה, אם מוצאו שוודי או שמא אכל שוקולד בלגי 24 שעות טרם האירוע. רוצה לומר, גם המח"ט עשוי להיות חשוד בבגידה.

**ב.** אם במקום שבו מתרחש אירוע נמצא פעיל ארגון זכויות אדם, ובעיקר אם בידו מצלמה, יש לעוצרו בגין אי מניעת פיגוע ולראות בו משתף פעולה עם הטרור, בין אם היה בכוחו למנוע את הפיגוע ובין אם לאו.

**ג.** אין לאזוק חייל יהודי.

**ד.** יש לעדכן את נוהלי הירי, כדי שיהיו ברורים יותר לחיילים ויתאימו יותר להלוך הרוח של העם, בכל זאת, מדובר בצבא העם ולא ייתכן שיעלו מחלוקות כבדות משקל בין הצבא לעם בסוגיות של טוהר הנשק והמוסר, כדלקמן:

**נוהל פתיחה באש**: אם חייל חש בסכנת חיים עליו לפתוח באש על מנת לנטרל את האיום

**רקע**: הטענה לקיומו של עם פלסטיני בשקר מקורה (ע"ע משפט ברקו ללוגיקה אטימולוגית עכשווית)

**הגדרות**:

פלסטיני מעצם הגדרתו הוא טרוריסט, הואיל ואין עם פלסטיני אלא רק טרור פלסטיני

כל המוגדר פלסטיני/ת חשוד בטרור (להלן: 'החשוד')

מנוטרל הינו כל חשוד שאין בו רוח חיים

כל חשוד מהווה סכנה מיידית ויש לפעול לנטרלו

קריטריונים לפתיחה באש מורחב:

1. בחשוד יש לראות סכנה מיידית

2. כל מבנה שבו נמצא חשוד ייחשב מפקדת טרור

3. לאור המצב על כל חיילי צה"ל להסתובב עם נשק טעון, בין אם בפעולה מבצעית ובין אם לא

יש לקוות כי יישום הנקודות יתאים להלוך הרוחות ויסייע במיגור הטרור הפלסטיני, בהוכחת צדקתנו לעולם ובעיקר ביישוב הסתירות המוסריות בהתאם לרוח הזמן והמקום. אגב, יש די הרבה אנשים בישראל שמה שנכתב כאן לא נראה להם הזוי. לשיקולכם.