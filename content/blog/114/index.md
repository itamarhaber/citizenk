---
date: 2021-06-10 08:42:00+03:00
description: ???
source: https://www.haaretz.co.il/blogs/karenhaber/2021-06-10/ty-article/0000017f-f8d9-ddde-abff-fcfdc99a0000
tags: דעות
title: אזור הדמדומים של הדמוקטטורה
---

שלושה ימים בספירה לאחור לקראת השבעת ממשלה והמתח באוויר הפוליטי של ישראל מורגש. התחושה היא של ציפייה דרוכה לגפרור שידליק את הכל. לזה שיעלה להר הבית, למצעד דגלים, לניסיון לרצח, לקונץ האחרון שישלוף ראש הממשלה היוצא, למהומות, להסלמה ביטחונית - את הכל כבר ניתן להריח באוויר. המתח הזה מוזן על-ידי הפוליטיקאים והתקשורת, חודר לנימי נפשו של הציבור ומנרמל שיח, שבכל מקום אחר היה מתויג כלא נורמלי ונדחק לשוליים ההזויים. 

בעוד שחילופי שלטון הם דבר טבעי בדמוקרטיה ואמורים להתבצע בצורה מסודרת, אנחנו מתייחסים כמעט בשוויון נפש לעובדה שפתאום זה לא כך. יש משהו לגמרי מטורלל [בהתקפות חסרות הבושה ונעדרות הכבוד וההגינות](/news/politi/2021-06-08/ty-article/0000017f-df1e-df7c-a5ff-df7e9f210000) שמנהלים פוליטיקאים מגוש הימין-חרדים בדרך אל ספסלי האופוזיציה. כולם מפחדים ממה יכול בנימין נתניהו לעשות בניסיון האחרון לשמור על כסאו, תוהים אם רעייתו תואיל בטובה לעזוב את המעון הרשמי, ומגלגלים רעיונות כיצד יגיבו אנשי ימין לנוכח השבעת ממשלת בנט-לפיד. 

זה לא נראה ולא נשמע כמו דמוקרטיה ולא משנה באיזו שפה אומרים את זה. לא הגיוני שפוליטיקאים יאבדו את הרסן ולא ייתכן התקשורת תנרמל תרחישים הזויים. הרי לא אמורה להיות לראש ממשלת מעבר, ועוד כזה העומד להעביר את תפקידו, אופציות להסלמה צבאית; לא תיתכן אופציה של אי-פינוי המעון הרשמי גם לא כקוריוז; לא ייתכן שיח של בגידה, רצח פוליטי וגזענות. אנחנו חיים בתוך נבואה שמגשימה את עצמה כי השיח יוצר מציאות. כבר שנים שאין שום מבוגר אחראי שיעצור את התהליכים האלה. 

אל המצב הזה הרגילו אותנו. נתניהו ניווט שנים לתוך אובדן החושים הזה והוציא אותנו ממחוזות הרעיון הדמוקרטי למקום הכלאיים המכונה "דמוקטטורה". באזור הדמדומים הזה תהליכים דמוקרטיים מתנוונים, ההבנה הפוליטית מצטמצמת, המציאות דיכוטומית, הלאומנות חוגגת, והסגידה למנהיג "כל יכול" מתפשטת. עכשיו, כשהשיח באולפנים כולל תרחישי אימה, כשעל כך מדברים וכותבים פרשנים, כשזה העיסוק התמידי, נדמה שאם המציאות לא תשלים את הפער, היא תחטא לציפיות. נדמה כי כולנו פועלים לי האקסיומה שההצגה הזו חייבת להימשך ובעבורה כולם "מספקים את הסחורה". 

רק שבתוך כל זה, אף אחד לא מזכיר שזה לא אמור להיות ככה. קצת מאוחר מדי להתלונן עכשיו. זה היה צריך להיאמר כל-כך הרבה פעמים בעבר. בכל פעם שפוליטיקאי שיקר והסית; בכל פעם שעובדות "רשמיות" לא הסתדרו עם המציאות (ע"ע יעקוב אבו אל-קיעאן); בכל פעם שיו"ר מפלגה דרש מכתב נאמנות משותפים קואליציוניים; בכל פעם שחוקקו חוקים גזעניים; בכל מקרה של אפליה ואי-צדק – שם, באותם רגעים, הרעיון הדמוקרטי נשחק, עוד קצת ועוד קצת, והרעיון הדמוקטטורי קיבל עוד קצת ועוד קצת לגיטימציה. 

חשיבותה של הממשלה החדשה, אם תושבע, היא להעלות את הרכבת המכונה ישראל בחזרה על מסילה כלשהי. הליכוד ותומכיו, בחוסר מודעות מכמיר לב, לא מפסיקים להפחיד מ"ממשלת שמאל רדיקלית" בראשות בנט, האיש שעד לא מזמן היה שותף לכל מה שתיארתי. אפשר לקוות כי הוא הפנים עד כמה אובדן תשתיות ההבנה הדמוקרטית הוא הרסני לחברה חפצת חיים, רק שבינתיים גדלו כאן כבר לא מעט ילדים על יסודות דמוקטטוריים. אם ממשלת בנט-לפיד תביא לחידוש השיח הפלורליסטי, לתיווך של מציאות מורכבת ולשימוש בכלים דמוקרטיים, יהיה זה צעד בכיוון הנכון. הדרך לתיקון מלא ארוכה מאוד.