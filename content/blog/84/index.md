---
date: 2021-09-02 09:28:00+03:00
description: ???
source: https://www.haaretz.co.il/blogs/karenhaber/2021-09-02/ty-article/0000017f-f89c-d044-adff-fbfd7ac80000
tags: דעות
title: כך התנהלה ישראל כסמי-דיקטטורה
---

אם 12 שנות שלטונו של בנימין נתניהו היו רעילות לישראל והביאו עמן שחיתות, שחיקת שומרי הסף, ניתוק בלמים מובנים של המנגנון הדמוקרטי וחקיקת חוקים אנטי-דמוקרטיים - הגיע השבוע [דו"ח מבקר המדינה](/health/corona/2021-08-31/ty-article/.premium/0000017f-f90b-ddde-abff-fd6f76120000) והראה שהשנה האחרונה של שלטונו הייתה כל זה על סטרואידים. 

מי שיקרא את הדו"ח על התנהלות ראש הממשלה, בוודאי בחודשים הראשונים לפרוץ הקורונה, לא יעלה בדעתו שמדובר במדינה שמגדירה את עצמה כדמוקרטיה. אם יש משהו שעולה בבירור מהדו"ח הוא שהיה כאן מופע יחיד שלא רוסן על-ידי שום גורם. די עצוב לומר אבל נתניהו לא נתקל בשום מעצור רציני שייצג את המינהל התקין ו/או האינטרס הציבורי. הדו"ח, שחובר כידוע על-ידי מתניהו אנגלמן, מבקר אוהד שלא בדיוק שש לעקוץ ובטח שלא בזמן אמת, מגלה תמונה כאוטית שנוצלה בידי ראש ממשלה חסר מעצורים. למעשה, במשך לפחות חצי שנה התנהלה ישראל באופן דיקטטורי וזה עבר חלק פחות או יותר. 

בדמוקרטיה לא רק מבחן התוצאה חשוב אלא גם האופן שבו הדברים נעשים. זו המשמעות של הביטוי "מינהל תקין" והוא חשוב עוד יותר בשעת חירום. דמוקרטיה שמשתתקת בשעת חירום ומורידה מגננות, פותחת פתח לפגיעה. וזה מסוכן. הדו"ח מגלה כי חסות הקורונה השתתקו, חלקם באופן וולונטרי, כל מי שהיו צריכים להישמע ולא בגלל חובת עטיית המסכה. 

מאמצע מארס 2020 ובמשך כארבעה חודשים וחצי, התקינה הממשלה כ-80 תקנות חירום. במשך כחודשיים היא פעלה ללא קבינט קורונה ועם נתניהו כמחליט יחיד בפורום מצומצם של חותמות גומי. בשום שלב לא מונתה ועדת שרים ייעודית לנושא הקורונה. מינוי הפרויקטור נדחה במשך חודשים והכנסת, שממילא מחזיקה בכלים מוגבלים לבקרה ופיקוח, הייתה בתוך מערכת בחירות מתמשכת. 

נכון שהמצב הפוליטי בישראל היה מעורער, אבל דו"ח המבקר מגלה כי בחודשים הראשונים של הקורונה הייתה כאן סמי-דיקטטורה והיא עברה בשקט. למעשה גם המבקר מחריש - הוא מתאר מצב, אך לא מסביר את הבעייתיות שבו וגם לא בוחן את הפער בין מה שנעשה לבין מה שצריך היה להיעשות. לכן, בסופו של דבר, הדו"ח מחטיא את מטרתו מפני שבמקום שהשיח ייסוב על כך שהמודעות הדמוקרטית בישראל כמעט אינה קיימת, הוא ייסוב סביב המגלומניה של ראש הממשלה לשעבר. הרי מעבר לנתניהו ולאסופת האסקופות, הדו"ח מצביע גם על הריק שבזירה האזרחית, התקשורתית והפוליטית; שישראל היא חברה שבה הדמוקרטיה מסתכמת בסיסמאות נבובות כמו "רצון העם" ו"שלטון הרוב". 

אם יש משהו שדו"ח המבקר מוכיח הוא שמה שהציבור קרא לו "שלטון הרוב" היה בראשית תקופת הקורונה "שלטון יחיד" הלכה למעשה. מה זה אומר על הציבור הישראלי? מה זה אומר כשציבור מסתגל לדפוסים לא-דמוקרטיים ומקבל אותם כנדרשים, מבלי להפעיל ביקורת או חשיבה עצמאית. זוהי מורשתו האמיתית של בנימין נתניהו, השאלה היא כמה ממנה עוד תמשיך איתנו הלאה.

לחצו על הפעמון לעדכונים בנושא:
------------------------------

* [מבקר המדינה](/ty-tag/0000017f-da2f-d718-a5ff-faaf871b0000)
* [בנימין נתניהו](/ty-tag/benjamin-netanyahu-0000017f-da36-d494-a17f-de37e1590000)
* [וירוס קורונה](/ty-tag/coronavirus-0000017f-da2d-d42c-afff-dfff191c0000)