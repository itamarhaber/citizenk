---
date: 2021-03-16 20:11:00+02:00
description: ???
source: https://www.haaretz.co.il/family/homeschooling/2021-03-16/ty-article/.premium/0000017f-f8fe-d460-afff-fbfea8380000
tags: חינוך
title: השאלה המשמעותית ביותר בנוגע לחינוך הביתי היא החברה. כך אני עונה עליה
---

נכון, קוראים לזה חינוך ביתי. ייתכן שהמושג הזה מטעה, אבל בואו נוריד רגע את הנושא מסדר היום, למרות [שכבר כתבתי את זה בעבר](/blogs/karenhaber/2016-12-28/ty-article/0000017f-f8dd-ddde-abff-fcfde0ff0000): אמנם אין מתכון אחד לחינוך ביתי, אבל במרבית המשפחות המיישמות חינוך ביתי המשמעות של המושג הוא שהחינוך לא נעשה במסגרת בית ספרית. בעוד שהתמונה האסוציאטיבית שעשויה להתעורר מהמושג "חינוך ביתי" היא ילדים תקועים בין ארבעה קירות עם אמא שמנסה ללמד כמו בבית הספר, זה ממש לא כך - לפחות לא אצלנו וגם לא במשפחות החינוך הביתי האחרות שיצא לי להכיר. 

עכשיו, משזה נאמר, בואו נדבר קצת על חברה - נושא שעולה המון כשמדברים על חינוך ביתי. נתחיל דווקא מבית הספר: הוא מאפשר מסגרת קבועה - כיתה, שכבה ומבנה רב גילי - שבה ילדים נמצאים כל הזמן באינטראקציה עם ילדים אחרים, בעיקר מקבוצת הגיל שלהם, זו שלא פעם נהוג לכנות "קבוצת השווים". על הנייר אני מסכימה שעל פניו בית הספר הוא דרך פעולה נפלאה לחיברות, אבל השאלה האמיתית היא מבחן המציאות. אני ארחיק ואומר שהטיעון ש"בית ספר הוא בשביל החברה", הוא יותר טיעון אוטומטי, או דרך להרגיע חששות, אבל לא בהכרח מוכיח את עצמו במציאות. 

בישראל, כאשר מרבית הכיתות מאוד גדולות, המשאבים נמוכים וסדר העדיפויות הפדגוגי לוקה (רשימה חלקית), הורים רבים רואים את החֲבֵרוּת כתפקיד עיקרי של בית הספר - אבל חברתי הוא אינו בהכרח חיובי. אין ספק שתקופת הזמן שילדים מבלים בבית הספר מכרעת ברמה החברתית - זו תקופה מעצבת ולהתנסויות החברתיות חשיבות מרובה. אבל כדי שאלה יהיו טובות והכישורים החברתיים ישתכללו, המערך הפדגוגי צריך להיות מכוון לכך וגם האקלים החברתי הבית ספרי, השכבתי והכיתתי. בצער כישורים חברתיים אינם בראש סדר העדיפויות של מערכת החינוך, למרות שמחקרים הוכיחו שיש להם השפעה מתאמית על הישגים לימודיים. 

כדי שקשרים חברתיים יהוו גורם חיובי עבור התלמיד, זה לא מפתיע שהם צריכים להיות בעצמם חיוביים ובונים. אווירה חברתית נעימה זקוקה לתיווך. כדי שילדים יגלו תכונות "חבריות", כמו אמפתיה, שיתוף פעולה, הכלה, קבלה, חתירה לצדק, שוויון וכיוצא בזאת, יש לפתח את התכונות האלה ואת המיומנויות הנדרשות להן הלכה למעשה ולכן עליהן להיות משולבות בכל אספקט של חיי בית הספר. התשתית הזו אינה מנגנון אל כשל, אבל היא מעניקה אווירה כללית, תפיסה חברתית, דפוסי התנהגות וכלים שמאפשרים קרקע פוריה לצמיחה של אינטראקציות חיוביות והיא גם מחייבת מעורבות ושיתוף פעולה במינון נכון של הצוות החינוכי וההורים בהתאם לגיל. 

BuzzFeedVideoבעוד שלכל אדם יש מינון אינטראקציות חברתיות המועדף עליו, המערכת כמערכת פחות קשובה לניואנסים, ואפילו ברמה החברתית עשויה להיות דורסנית. במציאות שלנו כבוגרים אנחנו יודעים שיש המון שוני אישי בתחום החברתי: נראה לנו הגיוני לגמרי שיש מי שצריך חברה כל הזמן ומי שצריך אותה פחות, מי שמסתדר מצוין בקבוצות גדולות ואלה שהולכים בהן לאיבוד, אלה שמדברים ונראים ואלה שאיש לא זוכר אם בכלל הגיעו, אבל בבית הספר, ממש כמו בתחום הפדגוגי, אין באמת זמן ודרך להכיל את כולם. המערכת לא דואגת לזה, זה לא מובנה אצלה - ולראייה כל כך הרבה בעיות חברתיות מתעוררות בבית הספר.  

לפיכך אני לא בטוחה שהנושא החברתי באמת מצדיק את עצמו בתוך בתי הספר (באופן גורף כמובן שיש בתי ספר יוצאים מן הכלל). הוא מעניק חברה, זה בטוח, אבל אם התוצאה היא חברה לא פתוחה ולא מקבלת, אז כנראה שגם בתחום החברתי אין כאן הצלחה כבירה. 

מהצד השני, הצד של חינוך ביתי, אין ספק שהנושא החברתי הוא מהאתגרים העיקריים - מוטלת עליהם האחריות לדאוג לילדים לחברה. נתחיל בזה שבעוד שבבית הספר אין באמת אפשר לשלוט במינון המפגשים והעוצמות של מפגשים חברתיים, פה בהחלט אפשר. כשמדברים באופן כללי על חברה וילדים, אנחנו שוכחים שבעצם ילדים לא צריכים "המון", ממש כמו שאנחנו לא צריכים. לכל גיל ולכל אינדיבידואל יש את הצרכים שלו - והתפקיד שלנו כהורים הוא להיות קשובים להם. 

אורח החיים בחינוך ביתי מאפשר איזון בין לבד, ביחד עם המשפחה, ובין ביחד עם חבר או ביחד עם קבוצה. קהילת החינוך הביתי אמנם לא גדולה, אך בזכות לא מעט הורים יוזמים ויצירתיים נוצרו מפגשים מבוססי אזור, ואם אין - ניתן (עם המון נחישות וכוח רצון) ליזום כאלה. ישנם שני סוגי מפגשים עיקריים: מפגשים חברתיים ומפגשים לימודיים הכוללים כמובן גם מפגש חברתי. המפגשים החברתיים הם לרוב פרי יוזמות הוריות של שתי משפחות ויותר בהתאם לרצון ויכולות להיעשות בבית או בחוץ. המפגשים הלימודיים יכולים להיות קבוצת סיור, קבוצות על בסיס חוגים והעשרה (שחמט, שומרי הגן, מדעים, אמנות וכו'), מפגשי למידה (קבוצות למידה בתחומים שונים) ועוד, שלרוב אחריהם יימשך מפגש חברתי ספונטני של כל המשפחות. 

מפגשים כאלה ומפגשים של אחד על אחד בשעות הבוקר, יחד עם מפגשים אחה"צ עם ילדי בית הספר וכמובן חוגי ההעשרה, מאפשרים לא מעט חשיפה לחברה. הם גם מאפשרים תיווך נכון בהתאם לגיל ולאופי של אינטראקציות חברתיות וזה מבלי לדבר שבעצם ילדי חינוך נחשפים הרבה יותר גם לאינטראקציות חברתיות אחרות עם העולם החיצוני כחלק מחוויות היומיום שלהם - אם אלה למשל נותני שירות בסופר, במוסך, או פקידי בנק, וגם אלה נותנים להם כלים לאינטראקציות חברתיות חשובות. 

כלומר למרות שעל פניו המושג "חינוך ביתי" מפנה אותנו אסוציאטיבית לבידוד חברתי, חינוך ביתי מאפשר המון חשיפה חברתית. זו אחריות שמוטלת על ההורים ומתווכת על ידם וכל עוד היא נעשית כראוי - גם בתחום הזה ילדי החינוך הביתי אינם חסרים. ומכיוון שכבר הארכתי מספיק, בכלל לא נגעתי בעובדה שבתחום החברתי זו כלל לא הכמות שקובעת - אדרבא בתוך הקבוצה הגדולה הרבה יותר קשה לייצר שינוי, לפתח כלים ומיומנויות חברתיים עמוקים ולראות את צרכיו החברתיים האישיים של כל ילד - נקודה קטנה למחשבה עד לטור הבא. 

*מוזמנים לשלוח שאלות ונושאים לדיון למייל [LegadelBabait@gmail.com](mailto:LegadelBabait@gmail.com)*

לחצו על הפעמון לעדכונים בנושא:
------------------------------

* [חינוך](https://www.themarker.com/ty-tag/0000017f-da2f-d494-a17f-de2f87270000)
* [הורות](/ty-tag/parenthood-0000017f-da26-d938-a17f-fe2ebef50000)
* [הורות](/ty-tag/parenthood-0000017f-da26-d938-a17f-fe2ebef50000)