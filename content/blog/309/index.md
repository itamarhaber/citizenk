---
date: 2020-01-09 15:00:00+02:00
description: ???
source: https://www.haaretz.co.il/food/cookingwithkids/2020-01-09/ty-article/0000017f-f8dc-d47e-a37f-f9fcaadc0000
tags: בישול
title: 'ירוק וטעים: מרק אפונה טבעוני'
---

בין שני המרקים הקבועים שהצאצאים אוהבים, מרק עוף ו[מרק עדשים](/food/cookingwithkids/2019-12-05/ty-article/0000017f-f8fc-d887-a7ff-f8fc209d0000) ותודה ששאלתם, מצאתי שכבר קצת נמאס לי להכין מרק. במיוחד כשהעולם מציע כל כך הרבה [מרקים](/food/soups) טובים. אבל זה לא אוהב [ראמן](/food/cookingwithkids/2018-10-04/ty-article/0000017f-f8db-d044-adff-fbfb3d560000) וזה לא אוהב [עגבניות](/food/cookingwithkids/2016-07-25/ty-article/0000017f-f8af-d318-afff-fbef07920000), וגם וישיסואז כבר נמאס. בניסיון למצוא משהו שכולם יאהבו היה לי רגע התבוננות, אתם יודעים, רגע אההה! איכשהו מרק תמיד מתקשר לסיר ענק שלא נגמר, אבל כשכל כך קל להכין מרק, למה בעצם לא להכין סיר קטן? כזה שמספיק ליום אחד ומכין את הקרקע למרק חדש למחרת? אז זו הבשורה שלי ויש להניח שמרבית האנושות גילתה את זה מזמן. 

והפעם מרק אפונה, אחד המרקים שאפשר למצוא בערך בכל העולם בווריאציה כזו או אחרת ומלווה את האנושות עוד מלפני הספירה. אני אוהבת אותו בלי תוספות אם כי במרכז וצפון אירופה לרוב מתלווה אליו איזשהו סוג של נקניק. אפרופו מסורות, בארצות הנורדיות התפתח מנהג לאכול מרק אפונה (ולקנח בפנקייקים עם ריבה אם תהיתם) בימי חמישי והנה הוכחנו, ולא בפעם הראשונה, שידע הוא לא תמיד כוח. ואפרופו כוח, במרק אפונה יש כמות יפה של ברזל. אז מרק אפונה? 

**מרק אפונה (8 מנות)** 

 עברו לתצוגת גלריהצילום: קרן הבר **מה?** 

500 גרם אפונה יבשה 

1 בצל לבן גדול 

1 תפוח אדמה 

6 שיני שום 

שמן זית 

1/4 כוס יין לבן יבש 

2 ליטר מים (אפשר גם ציר ירקות או ללא טבעוני - עם עוף או בשר) 

מלח 

פלפל 

צרור פטרוזיליה (ומי שאוהב גם נענע מוסיפה) שטוף וקשור בחוט שפאגט 

ניתן להוסיף גם כמון אם כי לדעתי הטעם שלו משתלט גם כשמוסיפים קמצוץ. 

**איך?** 

500 גרם אפונה יבשה – לברור אם יש צורך ולהשרות במים קרים כשעה, זה לא שלב חובה, ניתן בהחלט לוותר עליו, אם כי לדעתי ההשריה מוסיפה לטעם ומצמצמת את זמן הבישול. 

מקלפים את הבצל, שוטפים וחותכים אותו לקוביות. 

שוטפים ומקלפים את תפוח האדמה וחותכים אותו לקוביות. 

מקלפים 6 שיני שום וכותשים אותן. 

מוזגים שמן זית לשכבה דקה בתחתיתו של סיר בעל תחתית עבה, או סיר ברזל ומחממים על להבה בינונית. 

כשהשמן חם מכניסים את הבצל ומטגנים אותו עד שנעשה שקוף. מוסיפים את תפוחי האדמה ואת השום ומטגנים יחד עוד כ-5 דקות. 

אם רוצים לתבל בכמון ופלפל שחור זה הזמן, אבל את המלח מוסיפים בתום הבישול. 

מסננים את האפונה, מוסיפים אותה לסיר ומערבבים. 

מוזגים את היין הלבן, מביאים לרתיחה, מבשלים כ-3 דקות ומוסיפים את המים (או הציר). המים צריכים לכסות את האפונה. מביאים לרתיחה על אש גבוהה, כשהמים רותחים מוסיפים את צרור עשבי התיבול, מנמיכים את האש, מכסים במכסה ומניחים להתבשל לפחות שעה. 

כשהמרק מוכן מוסיפים מלח, מוציאים את צרור כשבי התיבול, טועמים וטוחנים את המרק בעזרת בלנדר מוט עד למרקם הרצוי, אצלנו אוהבים אותו חלק. 

להגשה מוזגים שמעט שמן זית מלמעלה לכל מנה ומוסיפים קרוטונים, עדיף ביתיים. 

**קרוטונים ביתיים:** חותכים לחם, עדיף בן יום או יומיים, לקוביות, מניחים על תבנית אפייה מכוסה בנייר אפייה, בוזקים מלח ואבקת שום, מטפטפים מעל שמן זית ומכניסים לתנור שחומם ל-180 מעלות ל-10 דקות בערך, אבל כדאי לבדוק כל כמה דקות עד שמגיעים למידת הקלייה נכונה. 

 עברו לתצוגת גלריהקרוטונים ביתייםצילום: קרן הבר תוספות אפשריות נוספות: פרוסות קבנוס, כפית שמנת חמוצה. אם רוצים מרק קטיפתי, אפשר להוסיף מכל שמנת לבישול לפני הטחינה עם הבלנדר.

לחצו על הפעמון לעדכונים בנושא:
------------------------------

* [מרק](/ty-tag/soup-0000017f-da2a-dea8-a77f-de6aacf60000)
* [מתכונים למרקים](/ty-tag/soups-0000017f-da2b-d432-a77f-df3bea0b0000)
* [מתכונים](/ty-tag/recipes-0000017f-da28-dea8-a77f-de6a4ba50000)