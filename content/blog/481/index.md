---
date: 2018-03-26 14:10:00+03:00
description: ???
source: https://www.haaretz.co.il/blogs/karenhaber/2018-03-26/ty-article/0000017f-f8f3-d2d5-a9ff-f8ff762f0000
tags: דעות
title: מרצ לא מתנצלת - היא מתקפלת
---

כשביום הבחירות קיבלו מתפקדי מרצ את מייל התמיכה בתמר זנדברג של "נבחרי ונבחרות מרצ" תחת הכותרת "בחירתה תביא לפרק חדש ומלהיב לשמאל הישראלי", יש להניח שהם לא התכוונו שגיבור הפרק הראשון יהיה קלוגהפט, מי שחתום בשנים האחרונות על קמפיין ההסתה והדה-לגיטימציה של השמאל, שני רק לנתניהו. פרשת [קלוגברגייט](/news/politi/2018-03-25/ty-article/0000017f-db61-d3ff-a7ff-fbe1cf860000) אמנם הסתיימה אך היא רעה חולה ומה שחשוב זה איך מרצ תצא ממנה. 

כשהשמאל הלא מתנצל של יום חמישי, הפך בשבת לשמאל מתפתל וביום ראשון לשמאל מתנצל, הגם אם מעט תוקפני, הוא גם ירה לעצמו ברגל, לא ממש נקודת פתיחה טובה. [ההתנצלות של תמר](https://www.facebook.com/tamarzandberg/videos/1245032225626942/), חשובה אולי לפרוטוקול, אך היא ההתנצלות הלא נכונה ובעיקר לא מודעת לעצמה. כשזנדברג מבקשת "לא לשכוח את העיקר: את הערכים שלנו, את המצפן שהוביל אותנו", אחרי ששכחה אותם בעצמה כשהתייעצה עם קלוגהפט, נראה שהנקודה התפספסה. הזעזוע אינו טהרנות, ערכים אינם פריבילגיה, הם מהות הפוליטיקה והמחלוקת בשאלה אם כל האמצעים כשרים היא עתיקת יומין. 

יועצים פוליטיים לא מפלגתיים נפוצים במחוזותינו, אבל קלוגהפט לא נמנה עליהם. טביעות האצבעות על מסמרי ארון הקבורה המטאפורי של השמאל, הן טביעות האצבעות על הקמפיין של זנדברג והן כולן קלוגהפט. אם זנדברג היתה אכן "שמאל לא מתנצל" היא לא היתה סופרת את קלוגהפט. הייעוץ מקלוגהפט, השקרים, הפגיעה המשתמעת באנשי המחנה שלה בשל שיתוף הפעולה עם מי ששם אותם על הכוונת של הימין, רגעי השכחה הם חלק מקופת השרצים על גבה של זנדברג והם לא ימחקו, אבל הם גם לא ישנו את העובדה שזנדברג יושבת הראש החדשה של מרצ. 

מפתה להתבונן בבית היהודי ולראות את ההקבלה בינה ובין מרצ. אלא שהדמיון הנסיבתי (כמו מיקום הפכי על הסקאלה הפוליטית, השאיפה להשפיע וחילופי הדורות המפלגתיים) הוא קוסמטי בעוד השוני הוא עניין של מהות. הבית היהודי היא מפלגת ימין-דתית שהתמיכה בה מבוססת השתייכות דתית-לאומנית, מרצ היא מפלגת שמאל שהתמיכה בה מבוססת אמונה בערכים אוניברסליים והעדפתם על פני השתייכות אתנית/ דתית/ לאומנית. לכן, לא ניתן לייבא את הטקטיקות של קלוגהפט, או של נתניהו, לשמאל. מספיק להסתכל על מפלגת העבודה כדי לראות שזה לא עובד. 

סיסמת ה"לא מתנצלים", בדומה ל"בון-טון" של שנות ה-90' "יפי-נפש" שלא נס לחו, אינה עלבון, אלה תיוגים שאין בהם שום פסול ולכן אין צורך להתנער מהם. כשזנדברג מאמצת את הטרמינולוגיה הזו היא למעשה פוגעת בעמוד השדרה של מרצ והפגיעה מתבטאת לא רק ברמיסתה מימין, אלא גם בייאוש מבית. השמאל מעולם לא יכול היה להתחרות עם הימין בסיסמאות, כשהמאבק עולה לזירת הסיסמאות זה דווקא משום שבזירת הערכים הימין כושל, לכן השמאל צריך להישאר במגרש הערכים – במקום בו ממשלת הימין העכשווית לא מצליחה לקדם מדיניות ובשם "פטריוטיות" מעלימים עין משחיתות. 

מתנצל או לא מתנצל? למי אכפת. מה שעל הפרק הם ערכים. לכן, התשובה של מרצ נעוצה מבפנים, במשאב הטבעי שלה – ערכים שהם רלוונטיים ביותר גם היום והם הבסיס לעשייה: המאבק בכיבוש, חיזוק הדמוקרטיה, המלחמה בשחיתות, יצירת סדר יום סוציאל-דמוקרטי, המאבק בכפיה הדתית, הרחבת השוויון וזכויות אדם, דו-קיום (רשימה חלקית). הם אולי לא סקסיים כמו "לא מתנצלים" אבל הם המהות. הם מה שהופך את מרצ, לפחות על הנייר, לרלוונטית מאי פעם היא העובדה שנתניהו ובנט בימין העמוק, לפיד במרכז-ימין (בלי להצביע על מיקום מדויק), גבאי הוא המועמד הימני ביותר שמפלגת העבודה העמידה אי פעם (ט.ל.ח) וחד"ש בתוך הרשימה המשותפת. זה הקול של מרצ וכשהוא ברור, הוא גם לא מתנצל ואף אחד לא צריך לתת לו תעודת יושר. 

משברים ערכיים מתחוללים בכל מפלגה כל הזמן, גם מרצ מתמודדת איתם ממש למן ההתחלה ורבים מתומכיה נאלצו לאורך השנים לחרוק שיניים, אם מול התפשרות מול ש"ס ואם בהצבעה בעד הגירוש ללבנון, או הנטייה להעניק לכל מבצע צבאי גיבוי לפחות בימים הראשונים. המשבר מולו מרצ ניצבת היום הוא מנהיגותי וערכי, אבל ממנו מרצ גם יכולה לצמוח. הדרך של מרצ להתחזקות היא במציאת הכוח מבפנים וזו הפרגמטיות האמתית, זו אינה טהרנות. שימוש ברטוריקה ימנית הוא לא שמאל לא מתנצל, הוא שמאל מתרפס ואלה הרגעים בהם מרצ מאבדת קולות, לא מרחיבה את הפוטנציאל. זה זמן לשנת כיוון ולחזור לערכי הבסיס של מרצ שכוללים טרמינולוגיה של מרצ ולא של קלוגהפט, מי שרוצה קלוגהפט לא נמצא במרצ.