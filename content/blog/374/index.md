---
date: 2019-05-08 10:28:00+03:00
description: ???
source: https://www.haaretz.co.il/food/cookingwithkids/2019-05-08/ty-article/00000181-2304-d6fb-a9ad-6b36ff520000
tags: בישול
title: משהו ליד הבשר? סלטי תפוחי אדמה כמובן
---

אם אתם מוזמנים לחגיגות [עצמאות](/food/mangal) יש להניח ש"משהו ליד הבשר" זו התשובה שקיבלתם לשאלה "מה להביא?". לא מעט אנשים מחזיקים את המתכון המנצח שלהם וזה מה שהם מביאים בקביעות. אני מודה, לא פעם אני מנסה לחדש אבל בסופו של דבר, כמו כל חובבת תפוחי אדמה, אני חוזרת לסלטי תפוחי אדמה. למה? כי תפוחי אדמה כמובן, אבל תכל'ס השורה התחתונה היא שסלטי תפוחי אדמה טעימים, משביעים, קלים להכנה ולגמרי מתאימים לחגיגות האוכל השונות של יום העצמאות, בין אם בבית או בחוץ. 

גדלתי שנים על סלט תפוחי אדמה (kartoffelsalad) אחד ויחיד, זה שסבתי היתה מכינה ואני מודה ששום דבר לא הכין אותי לתגלית המדהימה שאין ממש דבר כזה סלט תפוחי אדמה גרמני אחד, אלא שם קוד לכמה וכמה סוגים שונים לחלוטין של סלטים והכל תלוי באזור. זה היה האות להתחיל במסע גילויים קולינרי אל נבכי הסלט הטעים-טעים הזה, שמתברר שלא בכל מקום מוגש קר ויש לו וריאציות בכל העולם.

בחרתי שני סלטי תפוחי אדמה הפעם, האחד ביתי על בסיס מיונז והשני ורסיה של סלט גרמני משוואביה, שכנראה מקורו איפשהו באזור שטוטגארט אבל מאז דרך כוכבו והוא קלאסי יותר ומבוסס על חומץ, שמן זית, בצל ועשבי תיבול. תכל'ס אני לא רואה שום סיבה למה לבחור, הכינו את שניהם. הם לא דומים ושניהם נפלאים. 

**סלט תפוחי אדמה במיונז (כ-12 מנות)**

 עברו לתצוגת גלריהצילום: קרן הבר **מה?**

7 תפוחי אדמה לבנים בגודל בינוני (1 ק"ג)

2 גזרים (220 גרם)

7 ביצים טריות

1/3 כוס אפונה קפואה

2-3 מלפפונים במלח, בגודל בינוני

3-4 כפות מיונז

2 כפות (30 מ"ל) מים חמים

מלח

פלפל לבן

**איך?**

 עברו לתצוגת גלריהצילום: קרן הבר שוטפים את תפוחי האדמה, הגזר והביצים ומכניסים לסיר גדול, ממלאים את הסיר במים, מוסיפים כף מלח ומניחים על להבה גדולה על הכיריים. מביאים לרתיחה, מנמיכים את האש, מכסים במכסה ומבשלים כחצי שעה.

מורידים מהאש, מסננים את תפוחי האדמה, הגזר והביצים מהמים ומניחים להתקרר.

מקלפים את תפוחי האדמה וחותכים לקוביות של כ- 1.5 ס"מ מעבירים לקערה גדולה.

מקלפים את הגזרים וחותכים אותם לקוביות קטנות ומעבירים לקערה.

מקלפים את הביצים, חוצים אותן לשניים ופורסים דק.

חותכים את המלפפונים החמוצים דק-דק ומוסיפים לקערה.

מפשירים את האפונה ומוסיפים למצרכים בקערה.

מוסיפים את המיונז, המים החמים, בערך כפית מלח ומעט פלפל לבן, מערבבים ומגישים.

**סלט תפוחי אדמה שוואבי (גרמני)**

 עברו לתצוגת גלריהצילום: קרן הבר במקור לסלט זה מוסיפים בייקון, המתכון כאן צמחוני.

**מה?**

7 תפוחי אדמה אדומים בגודל בינוני (1 ק"ג)

2 בצלים לבנים (אפשר גם סגול) בינוניים

4-5 בצלים ירוקים

חופן פטרוזיליה קצוצה

1/4 כוס (60 מ"ל) חומץ (עדיף חומץ תפוחים)

1/4 כוס (60 מ"ל) שמן זית

1 כף סוכר

1 כפית ממרח חרדל

1 כפית מלח

פלפל שחור לפי הטעם (לא חובה)

**איך?**

שוטפים את תפוחי האדמה ומכניסים לסיר גדול, ממלאים את הסיר במים, מוסיפים כף מלח ומניחים על להבה גדולה על הכיריים. מביאים לרתיחה, מנמיכים את האש, מכסים במכסה ומבשלים כחצי שעה.

מורידים מהאש, מסננים את תפוחי האדמה ומניחים להתקרר.

מקלפים את תפוחי האדמה וחוצים וכל חצי חותכים לפרוסות דקות ומעבירים לקערה גדולה.

גודמים את קצוות הבצלים, מקלפים, חוצים, פורסים לפרוסות דקיקות ומוסיפים לתפוחי האדמה שבקערה.

שוטפים ומנקים את הבצל הירוק, פורסים את קצהו הלבן לפרוסות דקות ומעט אלכסוניות ומוסיפים לקערה.

בקערה קטנה מערבבים היטב את החומץ, שמן הזית, הסוכר וממרח החרדל.

ממליחים את הירקות בקערה, שופכים את הרוטב, מוסיפים את הפטרוזיליה הקצוצה ופלפל שחור אם רוצים ומערבבים היטב.

לחצו על הפעמון לעדכונים בנושא:
------------------------------

* [מתכונים](/ty-tag/00000181-22fc-de27-a1bd-2bfe56d90000)