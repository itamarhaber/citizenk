---
date: 2022-05-19 10:01:00+03:00
description: ???
source: https://www.haaretz.co.il/food/cookingwithkids/2022-05-19/ty-article/00000180-ea00-dc12-a5b1-ff1b667d0000
tags: בישול
title: פשטידת בצל גרמנית מסורתית שהיא ארוחה בפני עצמה
---

עקרונית פשטידת הבצל הזו נחשבת שוואבית, כלומר מאזור שוואביה והיא עדיין פופולרית יותר בדרום גרמניה ובעיקר בסתיו ובפסטיבלי יין. שמה בגרמנית הוא עוגת בצל (Zwiebelkuchen) והיא קצת מזכירה קיש, אם כי היא מתבססת על בצק שמרים ולא בצק פריך כנהוג.

את הפשטידה הזו לרוב מכינים עם בייקון וקימל ואת שניהם ניתן להוריד אם רוצים. זאת, למרות שהבייקון מוסיף המון טעם ומנגד על הקימל בהחלט אפשר להתווכח – אני לא מאוהביו. המילוי מזכיר קצת ציר רויאל והתוצאה פשטידה עשירה, יפה ובעיקר טעימה.

**פשטידת בצל גרמנית (תבנית קפיצית 22)**

 עברו לתצוגת גלריהפשטידת בצל גרמניתצילום: קרן הבר**מה?**

**לבצק:**

1/3 כוס (80 מ"ל) חלב פושר

10 גרם שמרים יבשים

½ כפית סוכר

1.5 כוס (210 גרם) קמח לבן רב תכליתי

½ כפית מלח שולחני

60 חמאה ללא מלח חתוכה לקוביות קטנות

**למילוי:**

6-7 פרוסות בייקון קצוצות דק (אם לא משתמשים בבייקון, יש להשתמש בכ-30 גרם חמאה ללא מלח)

כ-6 (1 ק"ג) בצלים לבנים או סגולים חתוכים לקוביות קטנות, אפשר גם לפרוסות דקיקות

20 גרם חמאה ללא מלח

4 ביצים גודל L

1.5 כוס (375 גרם) שמנת חמוצה עם אחוז גבוה של שומן

2 כפות (30 גרם) קמח רב תכליתי

כפית מלח

פלפל שחור טחון

כף שטוחה זרעי קימל וחצי כפית אגוז מוסקט (לא חובה)

**איך?**

 עברו לתצוגת גלריהפשטידת בצל גרמניתצילום: קרן הבר**הכנת הבצק:**

ממיסים את השמרים והסוכר בחלב הפושר (פושר ולא רותח) ומניחים להם כחמש דקות. בינתיים מערבבים את הקמח והמלח בקערת מיקסר עם וו לישה. יוצרים גומחה במרכז ויוצקים לתוכה את החלב עם השמרים. מפעילים בהדרגה את המיקסר למהירות בינונית, כשמתחיל להיווצר בצק מוסיפים את קוביות החמאה ומניחים למיקסר לעבוד על מהירות בינונית כ-7 דקות עד התגבשות הבצק.

משמנים את הידיים, יוצרים מהבצק כדור ומכניסים לקערה נקייה, מכסים ומניחים לתפוח עד שהבצק מכפיל את נפחו - כשעה, שעה וחצי.

**הכנת המילוי:**

במחבת גדולה מטגנים את הבייקון (או שרק ממיסים חמאה), כשהוא פריך מוסיפים את הבצל ואת החמאה, מערבבים ומנמיכים את הלהבה. מניחים לבצל להתקרמל לאט – בערך כעשרים דקות, מורידים מהאש ומניחים להתקרר.

בקערה גדולה מערבבים ביצים, שמנת חמוצה, קמח, מלח, פלפל שחור ואם רוצים גם קימל ואגוז מוסקט ומערבבים. כשהבצל המטוגן מתקרר, מוסיפים גם אותו לבלילה ומערבבים.

**הרכבה:**

מחממים תנור ל-190 מעלות.

משמנים את התבנית.

על משטח מקומח מרדדים את הבצק לעיגול בקוטר של 25 ס"מ. מניחים את הבצק על התבנית כך שהוא מכסה את התחתית ואת הדפנות כמעט עד לקצה התבנית. (אגב, אם נשארות שאריות בצק, אפשר לעצב אותן כעלים ולהניח מעל המילוי לקישוט). יוצקים מיד את המילוי (אפשר לבזוק עוד קצת קימל מעל למי שאוהב) ומכניסים למרכז התנור לאפייה של כשעה.

כאשר המילוי מתייצב והפשטידה משחימה היא מוכנה. מחלצים מהתנור ומניחים להתקרר לפחות 20 דקות. אפשר להגיש מיד וגם לגמרי אפשר להגיש קר.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)