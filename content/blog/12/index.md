---
date: 2022-06-22 07:53:00+03:00
description: ???
source: https://www.haaretz.co.il/food/cookingwithkids/2022-06-22/ty-article/00000181-89a5-d663-a9a9-a9b75afb0000
tags: בישול
title: 'עונת המרילנקנודל: כופתאות משמשים'
---

כופתאות משמשים, או בגרמנית אוסטרית Marillenknödel, מגיעות מאזור בוהמיה כלומר הן בכלל צ'כיות במקור, שהיתה שייכת לאימפריה ההבסבורגית. מספרים שפרדיננד הראשון, שהחל את דרכו כארכידוכס של אוסטריה והיה גם למלך בוהמיה ולבסוף קיסר אימפריית רומי הקדושה, שיום אחד ביקש שיכינו לו כופתאות משמש, רק שאלה לא היו בעונה והוא צעק: "אני השליט ואני רוצה כופתאות משמש". זה ככל הנראה לא סיפור אמיתי, אבל על האהבה למרילנקנודל יעידו לא מעט "יקים", שברגע שהם רואים משמשים על המדפים, הם מיד מתרפקים על הכופתאות ובצדק – הן טעימות להפליא.

באופן עקרוני ניתן להכין אותן מתפוחי אדמה, אבל בעיני בצק הגבינה טעים הרבה יותר. כשאין משמשים אפשר להכין את הכופתאות עם תותים, שזיפים ואפילו אגסים, אבל המשמשים הם גולת הכותרת. במקור משתמשים בגבינת טופפן אוסטרית, או קווארק גרמנית ובארץ ניתן להשיג גבינת טבורוג, אם כי גם גבינת שמנת תעבוד. במרכז המשמש, במקום הגלעין, מכניסים קובית סוכר, או כפית, אם כי כבר נתקלתי באנשים שמכניסים כפית גנאש שוקולד. המתכון מיועד לכופתאות יחסית דקות כי בעיני זה יותר טעים.

אפשר להגיש אותן ולבזוק מעט אבקת סוכר, לצד גלידת וניל או ברוטב שוקולד. הכי טעים לאכול אותן מיד, אם כי הן יחזיקו במקרר לפחות 48 שעות, אני לא יכולה להעיד על יותר כי אף פעם לא נשארו.

**כופתאות משמש (12 כופתאות)**

**מה?**

12 משמשים קטנים רכים

12 קוביות או כפיות סוכר – כל סוג

**לבצק:**

60 גרם חמאה ללא מלח רכה

1 כף (15 גרם) סוכר לבן

1 כפית תמצית וניל איכותית

קמצוץ מלח

225 גרם גבינת טבורוג, טוב-טעם, מסקרפונה או גבינת שמנת

1 ביצה גודל L

1 כוס (140 גרם) קמח לבן רב-תכליתי – ייתכן שיהיה צורך במעט יותר, תלוי בגבינה

**לציפוי:**

45 גרם חמאה ללא מלח

3/4 כוס (77 גרם) פירורי גריסיני או לחם

2 כפות (25 גרם) סוכר

1 כפית (3 גרם) קינמון

**איך?**

 עברו לתצוגת גלריהכופתאות משמשיםצילום: קרן הבר**לבצק:**

מכניסים לקערה את החמאה הרכה, סוכר, תמצית וניל ומלח וטורפים אותם יחד עד שהתערובת הומוגנית. מוסיפים את הביצה והגבינה וממשיכים לערבב. מוסיפים את הקמח וטורפים עד שנוצר בצק מעט דביק. אם הוא יותר מדי דביק (ושוב, זה תלוי בסוג הגבינה) אפשר להוסיף כף שתיים של קמח, אבל שוב הוא צריך להיות דביק מעט ולא יבש.

הבצק נוח יותר לעבודה אחרי מנוחה במקרר. מוציאים את הבצק מהקערה עוטפים אותו ומניחים לו לנוח במקרר לחצי שעה (אפשר גם עד לילה שלם).

**למילוי:**

שוטפים את המשמשים, מנגבים חוצים אותם אבל לא עד הסוף, בערך כ-2/3 כדי להוציא את הגלעין ולהחליף אותו בקובית סוכר או כפית סוכר וסוגרים את המשמשים כך שייראו שלמים.

**ההכנה:**

כדי לעבוד בנוחות ובלי שהידיים יהיו דביקות, חשוב שהבצק יהיה קר והידיים מקומחות.

מוציאים את הבצק מהמקרר למשטח מקומח, בוזקים מעט קמח מלמעלה וחותכים אותו ל-12 חתיכות שוות. לשים כל חתיכה לעיגול ומרדדים.

מניחים משמש במרכז עיגול הבצק, עוטפים את המשמש ואוטמים את כדור הבצק לעיגול מלא ומניחים על משטח מקומח מעט – כך מכינים את כל המשמשים.

**לציפוי:**

ממיסים את החמאה על המחבת, מוסיפים את פירורי הגריסיני ומזהיבים אותם כמעט עד השחמה. מורידים מהאש, מוסיפים את הסוכר והקינמון ומערבבים. משאירים במחבת עד שהכופתאות מוכנות.

**בישול הכופתאות:**

בסיר גדול, מביאים לרתיחה מים מומלחים (בערך כפית לכל ליטר), אחרי הרתיחה מנמיכים את האש. מספר הכופתאות שמבשלים בכל פעם צריך להיות כזה שמאפשר להן לשכשך במים ללא הפרעה וחשש להידבקות. כל כופתא צריכה להתבשל כ-12 דקות וכל 2-3 דקות רצוי לערבב בעדינות כדי למנוע הידבקות של הכופתא לתחתית הסיר. מוציאים את הכופתאות המוכנות בעזרת כף מחוררת ומסננים אותן היטב. מעבירים את הכופתא המוכנה למחבת עם פירורי הלחם המושחמים והמתובלים ומצפים היטב מכל הצדדים. מוציאים ומגישים.

 עברו לתצוגת גלריהילכו טוב עם גלידת וניל, כופתאות משמשיםצילום: קרן הבר