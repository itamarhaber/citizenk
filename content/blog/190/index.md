---
date: 2020-12-08 20:22:00+02:00
description: ???
source: https://www.haaretz.co.il/family/homeschooling/2020-12-08/ty-article/.premium/0000017f-f8a4-ddde-abff-fce5cf260000
tags: חינוך
title: לפני בגרויות, בתי הספר צריכים ללמד את ילדינו להיות בני אדם
---

כשמסתכלים במבט מלמעלה, אחד הדברים הכי בולטים במערכת החינוך (כי יש כמובן יוצאים מן הכלל) הוא עד כמה היא לא עדכנית ולא עונה לייעודה - בהנחה שהייעוד שלה הוא לגדל דורות של אנשים ערכיים, משכילים ובעלי מיומנות חשיבה, יכולות פתרון בעיות והמצוידים ב"ארגז כלים" פרקטי להתמודדות עם אתגרי החיים העצמאיים (מקווה שלא איבדתי אתכם פה, אבל תודו שזה במקור הייעוד שלה).

מכאן נובע שחלק מהייעוד של מערכת החינוך הוא גם להכין את העוברים בשעריה לשוק העבודה של המחר. בעוד ששוק העבודה שונה לחלוטין היום מזה של לפני 70 שנה, לא ניתן לראות שינוי, בוודאי לא בקנה מידה כזה, בתכנית הלימודים של מערכת החינוך. כשזה המצב - סימן שיש כאן בעיה, וכמובן שהיא חריפה יותר ככל שהמעמד הסוציו-אקונומי נמוך יותר, משום שאת מה שהמערכת לא מספקת, מספקים תשלומי הורים או מורים פרטיים.

אחד התחומים שהולכים ונעשים חשובים יותר בתחום התעסוקה הוא "כישורים רכים". אם בעבר מסלול קריירה היה מאוד ברור ולינארי, היום שוק העבודה רוחבי ונותן דגש לא רק לידע המקצועי. נושאים כמו תקשורת בין אישית ועבודה בצוות, יכולת למידה, פתרון בעיות יצירתי, גמישות מחשבתית ויכולת הסתגלות, ניהול משאבים, דיבור מול קהל ואינטליגנציה רגשית הן חלק מהמיומנויות שמחפשים כבר היום מעסיקים רבים (ויש להניח שבשנים הקרובות אפילו יותר).

לא צריך תוצאות מיצ"ב כדי לדעת שמרבית בתי הספר בישראל לא מכינים את תלמידיהם כראוי בתחומי ידע נדרשים או בפיתוח מיומנויות רכות בישראל, חשוב יותר ללמד על חגים יהודיים מאשר אמנות, מוזיקה או פילוסופיה. הראיה הממסדית לגבי מה צריך ללמד וכמה שעות יש להקדיש לכל נושא לא מתיישבת עם שום היגיון. אם נקח היסטוריה כדוגמה, יש דגש לא הגיוני על היסטוריה יהודית ומעט מאוד דגש על היסטוריה עולמית; אפילו בתחום שבו אנחנו לא מפסיקים להלעיט את הילדים, כמו שואה, בקושי מלמדים את ההקשר הרחב של מלחמת העולם השנייה.

אני אוהבת להציג היסטוריה כדוגמה, משום שלמידת היסטוריה אינה נטולת הקשרים. היא מחייבת הבנה של רקע, תרבות, גיאוגרפיה ועוד שלל תחומים והיא בעיקר קלה ללימוד - מכיוון שהיא מושתתת על סיפורים. כחובבת היסטוריה, פעמים רבות מצאתי את עצמי מספרת לילדיי סיפורי היסטוריה קטנים ודרכם התגלגלנו ללמידה נוספת. כשהילדים הגיעו לבית הספר ופתאום התחילו ללמוד היסטוריה, הם גילו שלמרות שלא היו להם מחברות וספרים, הידע שלהם היה רחב הרבה יותר ממה שהם חשבו (והם אפילו לא הרגישו כאילו שהם למדו).

כלומר, זה לא רק מה מלמדים את הילדים שלנו ומה הדגש - זה גם מה לא מלמדים. כאשר למידה נעשית במנותק, כשלהיסטוריה אין המשכיות, כשאין לימודי אזרחות רציניים, כשאין עבודה על שיתוף פעולה, קבלה, חמלה, מעורבות והכלה, כשלא מלמדים כלכלה בסיסית, ערבית או מיומנויות, אנחנו מפספסים את התקופה הכי חשובה שלהם ללמידה ולמעשה מונעים מהם את כל מה שהם יכלו להיות - גם בזכות מערכת החינוך.

להיות אדם לא מסתכם בחמש יחידות לימוד במתמטיקה. כדי להעשיר את הילדים שלנו אנחנו צריכים לתת להם קשת רחבה של למידה. לימודי ליב"ה הם אולי מאוד חשובים, אבל כדי להצליח בחיים יש להתרכז בלימודי ל"ב - להיות בן אדם. לתת לילד כלים לבטא את עצמו, לחשוף אותו למגוון אמנויות, להקדיש זמן להתייחסות אישית, לתשומת לב, לתת לו את היכולת להיות אדם פתוח לעולם. כל אלה בסופו של דבר מכשירים ילד ללמידה. תקופת הקורונה מוכיחה שוב ושוב שמערכת החינוך צריכה לעבור מהפכה משמעותית: אנחנו לא מוכנים לעתיד, בעצם במידה רבה אנחנו לא מוכנים להווה.

*מוזמנים לשלוח שאלות ונושאים לדיון למייל [LegadelBabait@gmail.com](mailto:LegadelBabait@gmail.com)*

לחצו על הפעמון לעדכונים בנושא:
------------------------------

* [מערכת החינוך](https://www.themarker.com/ty-tag/0000017f-da36-d938-a17f-fe3ea62f0000)
* [בית ספר](/ty-tag/school-0000017f-da56-dea8-a77f-de76a3fb0000)
* [חינוך](https://www.themarker.com/ty-tag/0000017f-da2f-d494-a17f-de2f87270000)