---
date: 2018-02-14 13:15:00+02:00
description: ???
source: https://www.haaretz.co.il/blogs/karenhaber/2018-02-14/ty-article/0000017f-f8bc-ddde-abff-fcfddbc60000
tags: דעות
title: תסמונת המדינה המוכה
---

תגובת נתניהו אתמול לפרסום המשטרה אתמול לא רק שהיתה עלובה אלא - ותסלחו לי שאני אומרת את זה אבל מישהו צריך - הזכירה יותר מכל תגובה של גבר מתעלל. בפאסיב אגרסיב (לא אבחנה מקצועית כי אינני [ה-פ-סי-כו-לו-גית](/news/politi/2018-01-28/ty-article/0000017f-e0e0-d9aa-afff-f9f87e130000)) מול כל האומה עמד ראש ממשלה ובתרגום לשפה מדוברת אמר משהו כמו: "אחרי כל מה שעשיתי למענך, ככה את מתנהגת? ככה את מקשיבה לאחרים שאומרים לך שאני לא בסדר? הרי אני רק רוצה לעשות לך טוב, לא היית מגיעה לאן שהגעת בלעדיי. אל תתני לשקרים מגמתיים להפריד בינינו, יש לנו משהו טוב". 

טלו קורה מבין עיניכם – ראש הממשלה לא כופר בעובדות, הוא כופר בפרשנות, והוא מאמין שנהיה מוכנים לקבל את הפרשנות שלו כי נהיה מוכנים [לראות את העובדות](/news/law/2018-02-13/ty-article/0000017f-e986-d62c-a1ff-fdff08ee0000) באור אחר. גם גבר מתעלל לא אחת מכיר במעשיו אבל רואה בהם ביטוי לאהבה – גם זו שאלה של פרשנות. רק שהנקודה יש לזכור היא שההתעללות היא הבעיה, המקורות שלה בגדר בעיה משנית. גם כאן מה שקובע הוא העובדות ולא הפרשנות, הנקודה אינה המבנה הפסיכולוגי אלא מבחן התוצאה והתוצאה עגומה. 

מערכת יחסים מתעללת מאופיינת בצד אחד פועל באופן עקבי תוך מניפולציות, פיזיות או רגשיות, ליצירת תודעה כוזבת של חוסר אונים, תוך איום מרומז להידרדרות באם לא תושג כניעה מלאה. בספרות המקצועית נוטים לייחס לפרופיל הגבר המתעלל שתי תכונות עיקריות – מקיוואליזם ונרקיסיזם ובשפת העם – מניפולטור [בעל תחושת עצמיות מופרזת](/magazine/the-edge/2016-03-30/ty-article/.premium/0000017f-f3fa-d47e-a37f-fbfeba570000), שלא לומר מאוהב בעצמו, שאף פעם לא ייקח אחריות ותמיד יאשים את האחרים בעודו מקדם אינטרסים אישיים. דרכו של הגבר המתעלל היא [לייצר מניפולציות רגשיות](/wellbeing/health-blogs/psychology/amaliarosenblum/2017-09-04/ty-article/0000017f-f8fa-d460-afff-fbfee6520000) שישמרו את מצב הכניעה הקיים של הקרבן ויעצימו את תחושת חוסר האונים הכוזבת שלו. 

ראש הממשלה פנה לציבור מ"לב אל לב" וביקש שנזכור שתמיד פעל לטובת המדינה. הוא מזכיר לנו את כל הדברים הטובים שעשה בצמתים החשובים, ממש כמו גבר מתעלל שמסביר שאת כל מה שהוא עשה למען האהבה. אבל לנו אסור לצעוד בשביל העשייה הרומנטי של נתניהו משום שזה לא קשור, זה לא עומד לזכותו בהקשר הזה, בדיוק כמו של[אופק בוכריס](/news/law/2016-11-30/ty-article/.premium/0000017f-ed98-da6f-a77f-fd9e9d140000) לא עומדת גבורתו בדיון על הטרדה מינית. ויותר מזה הוא גם שואל – בשביל סיגרים או סיקור? מה שמשאיר אישה בתוך התודעה הכוזבת של חוסר אונים זו בדיוק המניפולציה הזו, מוכנות להאמין לדבריו של נתניהו אתמול היא המוכנות להישאר קורבן למניפולציות ולא להאמין שיכול להיות כאן טוב יותר. 

נתניהו מנסה, ולא מאתמול, לגרום לציבור הישראלי להאמין ש[הוא האדם היחיד שיכול להוביל את ישראל](/magazine/.premium-1.2598678) ושכל היתר הם בגדר זוטות שאינם נכללים בשכלול הסופי, גם אם אינם "כשרים". מעבר לשאלה האם נתניהו מצעיד את ישראל קדימה, שעליה תשובתי בסיכום כללי היא לא, העובדה שהוא מנסה להיתפס כמושיע בלעדי אינה רק מגלומנית, אלא מעידה על אמונתו חסרת הביסוס שבלעדיו ישראל תדרדר. כמה מעט חושב ראש הממשלה על המדינה? כמה מעט חושב הציבור על עצמו אם הוא באמת מאמין שבלעדיו אין לנו תקומה? אמונה באקסיומה הזאת היא הכניעה המושלמת לדמגוגיה והיא תוצר מתבקש של קמפיין הפחדה מתמשך בן שלוש קדנציות רצופות של מנהיג מרעיל, שאתמול ראינו את אחד משיאיו הגרוטסקיים. 

לא מפורשות נתניהו מבקש שנתעלם משאלת היסוד הפלילי והוא צודק משום שהיא טכנית בלבד, מה שבולט בחסרונו ואמור להיות המובן מאליו הוא היסוד המוסרי. ראש הממשלה [קיבל מתנות בשווי מאות אלפי שקלים](/news/law/2018-02-14/ty-article/0000017f-e9b4-dea7-adff-f9ffe3580000) ורוצה שנראה בהן ערכים מצטברים של חברות רבת שנים ולא טובות הנאה. ראש הממשלה קידם את הארכת הפטור ממס לתושב חוזר, הוא רק רוצה שנחשוב זה בסדר ושהעובדה שזה פרסונלי לא חשובה. ראש הממשלה היה מוכן לפגוע בתקשורת הישראלית בנושאים שונים ורוצה שלא נבחן את המהלכים שקדמו אלא רק את התוצאה, בעוד שמדבריו עולה האפשרות שבעצם יזם מהלכים ציניים כדי להיתפס ציבורית בצורה מסוימת ולהשיג את התוצאה ההפוכה כביכול. ראש הממשלה רוצה שנאמין שאנחנו תלויים בו ולכן כל אלה הם זוטות. אלה לא זוטות והתנהגותו של ראש הממשלה מבזה את מוסד ראש הממשלה. 

כשראש הממשלה אומר "את כל חיי הקדשתי למען מטרה אחת – להבטיח את בטחונה ואת עתידה של מדינת ישראל". כשהוא מונה את נקודות חייו - קצין בסיירת מטכ"ל, שגריר באו"ם, שר אוצר וראש ממשלה, הוא בעצם אומר "תראו את כל מה שעשיתי", בגדר "זה הכל בשבילך". ממש כמו לפי דף ההוראות לגבר המתעלל, הוא מפורשות מבקש שנזכור לו את כל הדברים הטובים שאם לא הבנו עד כאן הם, לדבריו "אחריות, שיקול דעת ומסירות", שנאמר "איפה תמצאי עוד אחד כזה?" 

הדרך לצאת ממעגל ההתעללות היא להכיר ברעשי הרקע ולראות את הבעיה עצמה – למרות כל הדברים הטובים הבעיה היא הגבר האלים וזה לא עתיד להשתנות. מה שראינו אתמול היה שהבעיה עם נתניהו כבר אינה אם הוא מושחת או לא, אלא שהוא רוצה שנאמין שבלעדיו אין לישראל תקומה, שבלעדיו ישראל חסרת אונים, רוצה לומר – מדינה מוכה. 

בעולם מקביל באותו מצב עניינים ראש ממשלה שמאמין בחפותו היה צריך לומר משהו בנוסח: "הערב נפל דבר בישראל והוא חמור ומטריד. אין לי ספק שההמלצות, שפורסמו הערב, גובשו אחרי בירור וחקירה מאומצת והוגנת. עם זאת אני עומד על דעתי שלא נפל פגם במעשיי וקורא ליועץ המשפטי להמשיך בנוהל הראוי לפי חוק. בואו ניתן למערכת לעשות את שלה כי החוק חל עליי כמו על כל אזרח אחר במדינה. העובדה שהמשטרה מגישה המלצות כבדות משקל שכאלה היא העדות שישראל היא מדינת חוק ומכאן חוסנה. כל חיי פעלתי, אני פועל ואפעל לשגשוגה של ישראל, לביטחונה וליציבותה. לכן, אני מציע לכולנו לנהוג באחריות ולתת למערכת לעשות את שלה." 

העובדה שזה הצחיק אתכם, מעידה עד כמה המצב רע. הצעד הראשון של יציאה ממעגל ההתעללות הוא להכיר בבעיה. היא אינה מצויה במקומות הטובים אלא ברגעי השפל, ממש כמו הרגע הזה. אפשר להשתחרר ממערכת יחסים מתעללת, פשוט צריך לקרוא לה בשמה. תהא תוצאת החלטתו של היועץ המשפטי לממשלה, הציבור צריך לומר את דברו, זו מהותה של הדמוקרטיה - חברה אזרחית איתנה, לא חברה שסובלת מתסמונת המדינה המוכה.