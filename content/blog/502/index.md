---
date: 2018-01-25 11:18:00+02:00
description: ???
source: https://www.haaretz.co.il/food/cookingwithkids/2018-01-25/ty-article/0000017f-f8df-d044-adff-fbffceff0000
tags: בישול
title: אם אין שלג, תאכלו עוגיות (שלג)
---

זו אומנם לא הודעה לחובבי שלג, אבל בין אם ירד שלג בהרי ירושלים ובין אם אתר החרמון שוב ייסגר למבקרים, במוקד העלייה לרגל בביתנו, הוא המטבח, תפתח תערוכה מתכלה של עוגיות שלג נימוחות, מתוקות וממכרות ואם גם אתם תרצו שלג בלי לצאת מהבית, אתם יותר ממוזמנים לעשות.

עוגיות שוקולד שלג, אותן עוגיות שוקולד רכות וסדוקות המכוסות באבקת סוכר הן חלק בלתי נפרד מחג המולד בארה"ב, לפחות כפי שהכירו לי אותו. הפלא שבתוך 20 דקות הופך מעיסה קפואה ודביקה לענן שוקולד חם ונימוח היה מאז ומעולם תענוג מושחת וכיפי. רק שההכנה הארוכה, שכוללת לילה במקרר או לחלופין במקפיא (תלוי בגרסה), נראו לי תמיד התעסקות גדולה מדי כדי סתם להכין לילדים וכך שקעה לה עוגיית השלג בתהום הנשייה.

רצה הגורל והבכור כל כך נהנה ממציאת עוגיות ביתיות מדי פעם בקופסת האוכל שביקש להפוך את ההפתעה האקראית שלי לעניין שבשגרה. תחביב חדש שגם מכניס אותו למטבח מדי פעם וגם הפך את הבית שלנו לבית שתמיד מצויד בעוגיות וזה תואר די חדש. עם זאת, מהר מאוד ממצים את רפרטואר העוגיות שהם אוהבים וכדי למנוע שחיקה, לפחות שלי, צריך מדי פעם זריקת עידוד שנקראת גיוון (אגב, אומרים שזה תופס כמעט על כל דבר).

כדי להפוך את עוגיות השוקולד האלה לעניין פשוט, החלטתי למצוא את הדרך הקלה שלא תפגום בטעם ותקצר מהותית את ההכנה וכך התחלנו בניסויים. למזלנו, זה הצליח כבר בניסוי הראשון, מאז כבר עשינו עוד שניים והן לא אכזבו כך שאנחנו מרגישים בטוחים לחלוק אתכם את המתכון הכי פשוט שאנחנו מכירים לעוגיות שוקולד, שלא רק נראות יפות, הן גם תענוגיות.

**עוגיות שלג (בין 16 ל-20 עוגיות, בקוטר של כ-3-4 ס"מ)**

**מה?**

2 ביצים

1 כפית תמצית וניל

1/2 כוס (70 גרם) סוכר

קמצוץ מלח

1/2 כוס (70 גרם) קקאו

1 כף (10 גרם) קקאו מעורבת בכף (12 גרם) סוכר וכפית תמצית וניל

1.5 (210 גרם) כוסות קמח

1 שקית אבקת אפייה (10 גרם)

50 גרם חמאה ללא מלח מומסת

לציפוי: שליש חבילת אבקת סוכר (בערך 30 גרם) ואם צריך מוסיפים.

**איך?**

מחממים תנור ל-180 מעלות.

מכניסים לקערת מיקסר (אפשר גם קערה רגילה) את הביצים, הווניל, הסוכר והמלח ומקציפים 2 דקות (או טורפים ידנית).

בקערה נוספת מערבבים את החומרים היבשים: הקקאו, הקמח, אבקת האפייה ותערובת הקקאו, הסוכר והווניל.

מוסיפים לתערובת הביצים כשליש מהתערובת היבשה, מערבבים עד שנטמע ומוסיפים כשליש מהחמאה ומערבבים, כך עוד פעמיים עד שמתקבל בצק מעט דביק אבל שניתן לעבוד איתו.

מפזרים את אבקת הסוכר על צלחת.

מניחים נייר אפיה על תבנית תנור סטנדרטית.

יוצרים מהבצק כדורים בקוטר של כשניים עד שניים וחצי סנטימטר. מגלגלים כל כדור עד לציפוי מלא באבקת הסוכר ומניחים על נייר האפייה. רצוי לשמור על רווחים של כ-4 סנטימטר בין כדור לכדור.

האפייה שלהן קצרה וזה חשוב, אחרת הן עלולות להתייבש ולהתפרק. לכן, אופים עשר דקות (שימו טיימר), מחלצים מהתנור ומניחים על רשת לצינון של 10 דקות לפחות לפני שמתחילים לאכול, לא פחות מחצי שעה אם מתכננים לאחסן.

אם נשארו עוגיות אחרי הזלילה הספונטנית, הן תחזקנה מעמד בכלי סגור לפחות שבוע, בהנחה שאתם מהטיפוסים המאופקים.