---
date: 2018-12-06 15:25:00+02:00
description: ???
source: https://www.haaretz.co.il/food/cookingwithkids/2018-12-06/ty-article/0000017f-f8fb-d318-afff-fbfb47ea0000
tags: בישול
title: 'עם חלבה או נוטלה: אין כמו עוגת שמרים טובה'
---

שבת בבוקר, יום יפה, אחר הצהריים מתוכננת לקטינא מסיבת יום הולדת. אין ממתקים, אבל עוגות יש וקטינא יודע מה הוא רוצה – עוגת ביסקוויטים, עוגת שוקולד ועוגת שמרים קינמון. הזמן קצר והסדר ברור, כי סדר מוכרח להיות: בצק שמרים (הפסקת קפה), עוגת שוקולד לתנור, עוגת ביסקוויטים למקרר וזמן להכין את עוגת השמרים. הספינה הזו לגמרי שטה על מי מנוחות אז הכנתי לי עוד קפה. כשהוא נגמר, גיליתי שלא רק הוא, גם הקינמון. אני לא זוכרת שערורייה בקנה מידה כזה בכרוניקה הקולינרית שלנו. כך או אחרת, זה הצריך טיפול. בין לבזבז זמן על נסיעה לסופר הפתוח הקרוב ובין להכין צמת שמרים חלבה ועוגת שושני נוטלה, הפור נפל על אופציה ב'.

אבל לא צריך מסיבת יומולדת בשביל העונג המושחת הזה, אם מכינים שתי עוגות אפשר לשמור אחת בפריזר לפחות חודש בכלי אטום. אם דואגים לחתוך מראש, אפשר לחמם כל בוקר פרוסת עוגת שמרים שתמלא את הבית בריח נפלא ותרגיש כאילו זה עתה נאפתה. זה המתכון לשמרים חלבה, אם תרצו אותו עם נוטלה, פשוט מורחים נוטלה במקום ממרח החלבה. הכי פשוט. לא נותרו עוגות אחרי מסיבת יום ההולדת, סיבה מצוינת להיכנס למטבח להכין עוד.

 עברו לתצוגת גלריהצילום: קרן הבר **עוגת שמרים חלבה (2 עוגות קלועות בתבנית 28)**

**מה?**

**לבצק:**

700 גרם (5 כוסות) קמח

1 כפית מלח שטוחה

½ כוס סוכר

2 ביצים טרופות

1 כוס חלב קר

80 גרם חמאה רכה

30 גרם שמרית או כף שמרים יבשים

1 כפית דבש

רבע כוס מים פושרים

1 חלבון ביצה

**למילוי:**

1/2 כוס (120 מ"ל) טחינה גולמית

1/2 כוס (120 מ"ל) דבש

50 גרם חלבה

**לסירופ:**

1/3 כוס אבקת סוכר

1/4 כוס (60 מ"ל) מים פושרים

1 כף מיץ לימון

**איך?**

בקערה קטנה מערבבים את השמרים, הדבש והמים הפושרים ומניחים בצד לתסיסה.

בקערת מיקסר מערבבים את הקמח, המלח והסוכר.

מוסיפים בבת אחת את הביצים, החלב, החמאה הרכה ותערובת השמרים ומפעילים את המערבל עם וו לישה במהירות נמוכה, מגבירים למהירות בינונית ולשים במשך כ-5 דקות עד שמתקבל כדור נעים למגע כמו פלסטלינה וגמיש.

מעבירים לקערה מקומחת קלות ומניחים להתפחה במקום חמים למשך שעה וחצי.

בינתיים מכינים את ממרח החלבה הביתי: מערבבים היטב את הטחינה הגולמית והדבש וזהו – זה מוכן. 

משמנים תבנית אפיה בקוטר 28

בתום התפיחה של הבצק, מוציאים אותו מהקערה ומניחים אותו על משטח מקומח. מחלקים את כדור הבצק לשני כדורים שווים.

מתחילים לעבוד עם כדור אחד ומרדדים אותו למלבן של 25X60 ס"מ.

מורחים בעדינות חצי מכמות ממרח החלבה הביתי על הבצק ביסודיות ומפזרים חצי מכמות החלבה מעל.

מתחילים לגלגל מהצד הארוך כמה שאפשר יותר מהודק עד שמתקבל נקניק ארוך. חותכים את נקניק הבצק ל-3 חלקים לאורכו. מתחילים לקלוע צמה, שוב כמה שאפשר יותר מהודקת. את הקצוות בינתיים לא מהדקים.

 עברו לתצוגת גלריהצילום: קרן הבר מניחים את התבנית המשומנת בצמוד לצמת הבצק הארוכה.

מכניסים שתי ידיים מתחת קצה אחד ומעבירים בזהירות את הצמה לתבנית בצורה מעגלית עד שכל הצמה מונחת לדפנות התבנית, את הקצוות עכשיו ניתן לקלוע זה בזה ולהדק פנימה.

עכשיו עושים את אותו הדבר עם כדור הבצק השני.

מניחים לתפוח עוד כחצי שעה. במצב הזה ניתן גם להכניס למקרר עד ל-12 שעות.

מחממים תנור ל-170 מעלות.

כשהתנור חם מורחים את העוגות בחלבון ומכניסים לתנור ל-30 דקות בערך, העוגות מוכנות כאשר הן שחומות וקראנצ'יות.

בינתיים מכינים את הסירופ: פשוט מערבבים את המים, אבקת הסוכר ומיץ הלימון.

אחרי חצי שעה בתנור, פותחים את דלת התנור, מורחים היטב את העוגות בסירופ ונותנים לו להיספג. סוגרים את דלת התנור לכ-5-7 דקות ואז מוציאים את העוגות ואפשר לגמרי להבין אם לא תרצו לתת להן להתקרר, אבל כדאי. 

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)