---
date: 2021-01-21 13:41:00+02:00
description: ???
source: https://www.haaretz.co.il/food/cookingwithkids/2021-01-21/ty-article/0000017f-f8cb-d044-adff-fbfb8b240000
tags: בישול
title: 'קלאסיקה לחזור אליה: מרק וישיסואז'
---

יש המון סיפורים על מרק וישיסואז, אחד מהם ואולי המוכר ביותר וגם הסיבה בגללה אוכלים אותו קר, הוא לא אחר מאשר לואי ה-15. המלך שכל כך חשש מהרעלה, ביקש שבשרשרת ההגשה משרת יטעם את המרק, אך עד שזה הגיע אל לואי ה-15, הוא כבר היה קר. למלך זה היה ממש טעים, אני אישית מעדיפה אותו חם. זה סיפור נחמד אבל לא ממש מעוגן עובדתית. למעשה, יש לא מעט סיפורים על המרק ועל פי הקורדון בלו בכלל מקורו בארצות הברית, למרות שמו הצרפתי. בסיפור הזה השף הצרפתי של הריץ-קרלטון בניו יורק, לקח עליו קרדיט וקרא לו על שם עיר הולדתו- וישי, שם מוגש מרק דומה והשף ניסה לשחזר מזיכרונות ילדותו. 

כך או אחרת, זה מרק קטיפתי של כרישה, תפוחי אדמה, ציר עוף ושמנת והוא קל להכנה וטעים. מבלי להתפשר על הטעם, בכל זאת מותרים כמה שינויים – אפשר להשתמש במים במקום בציר עוף ושום בהחלט מוסיף למרק למרות שאינו רכיב במתכון המקורי. בקיצור מרק מלטף לימים קרירים ומומלץ ביותר לחובבי מרקמים חלקים עם קמצוץ של שחיתות קולינרית.

**וישיסואז (7-8 מנות)**

 עברו לתצוגת גלריה מרק וישיסואזצילום: קרן הבר **מה?**

40 גרם חמאה ללא מלח

2 כרישות גדולות, אפשר להשתמש בשני בצלים לבנים וגדולים במקום

1 גבעול סלרי

3 תפוחי אדמה בינוניים-גדולים (משקל לפני קילוף בערך 700 גרם)

8-10 שיני שום קלופות

1/2 כוס יין לבן (עדיף יבש)

5 כוסות (1,250 מ"ל) ציר עוף, אפשר להחליף במים

200 מ"ל שמנת לבישול 9% 

מלח, פלפל שחור

צרור פטרוזיליה קשור בחוט שפאגט

**להגשה (לא חובה):** כף שמנת חמוצה ועירית קצוצה מעל

**איך?**

קוטמים את הכרישות, מקלפים עלים עליונים ומורידים חלקים ירוקים. את החלקים הלבנים והמעט ירקרקים חוצים לשניים ופורסים לפרוסות דקיקות.

קוצצים את שיני השום

חותכים את גבעול הסלרי לפרוסות דקות

מקלפים את תפוחי האדמה וחותכים אותם לקוביות

בסיר גדול ממיסים את החמאה על להבה נמוכה יחסית כדי לא לתת לכרישה להשחים. כשהחמאה נמסה מוסיפים את הכרישה והסלרי, מטגנים במשך כ-10 דקות ומוסיפים את השום הקצוץ לעוד כ-5 דקות.

מוסיפים את תפוחי האדמה, מתבלים במלח, מערבבים ומבשלים כחמש דקות. מגבירים את האש, מוסיפים את היין, נותנים לאלכוהול להתאדות כשתי דקות ומוסיפים את הציר, או המים. מתבלים בפלפל שחור לפי טעם ואם הוספתם מים, יש להוסיף עוד מלח.

מביאים את המרק לרתיחה, מוסיפים את צרור הפטרוזיליה ומנמיכים את האש. מבשלים כ-45 דקות, מורידים מהאש, מוציאים את צרור הפטרוזיליה וסוחטים אותו. אפשר להעביר את המרק לבלנדר או להשתמש בבלנדר סטיק עד ליצירת מחית. מוסיפים את השמנת וממשיכים לעבד עד שהמרק חלק לגמרי. טועמים תיבול ומתקנים אם יש צורך.

בחורף, כאמור, אנחנו אוכלים אותו חם, אבל בקיץ זה סיפור אחר. אם רוצים מרק קר, כדאי לכסות את הסיר בניילון נצמד ולהצמיד בעדינות לפני המרק, להניח להצטנן קצת בחוץ ואז להעביר למקרר לשעתיים לפחות. מגישים קר עם כף שמנת ועירית קצוצה מעל.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)