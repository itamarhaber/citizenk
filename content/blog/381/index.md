---
date: 2019-04-11 10:36:00+03:00
description: ???
source: https://www.haaretz.co.il/food/cookingwithkids/2019-04-11/ty-article/0000017f-f8c8-ddde-abff-fced57a70000
tags: בישול
title: 'לתקתק מנה עיקרית במהירות:  בקר וירקות מוקפצים בסגנון אסיאתי'
---

אם היה משהו שאהבתי לאכול בילדותי זה היה אוכל סיני. בירושלים של שנות ה-80 הייתי בטוחה שמרק וון טון, עוף חמוץ מתוק ושרימפ בציפוי טמפורה הם האושר בהתגלמותו, עוד הרבה לפני שסיפרו לנו על מונוסודיום גלוטמט. ההבנה שהקשר בין האוכל הזה לאוכל סיני אמתי מקרי בהחלט נחתה עליי כרעם ביום בהיר ומעולם לא הצלחתי לשחזר יותר אהדה לא לאוכל המותאם לאנשי המערב ולא לזה הסיני.

רצה הגורל, או החשיפה למסעדות – מה שיותר הגיוני לכם, שהצאצאים הפכו חובבי טעמים אסיאתיים. לו רק היו מסתפקים בארוחות בחוץ דיינו (בכל זאת, תכף פסח), הבעיה היא שהם מבקשים לאכול טעמים שכאלה גם בבית ואפילו מכוונים למנות ספציפיות. לא מתלוננת כי לא פעם הם שותפים בהכנה, אבל הם תמיד מלאי תנאים המלווים בפיקוח קפדני. לכן, יש המון דברים ש"אסור" והניסיון לייצר חפיפה בין האיסורים כדי להביא לכלל מנה אחת משביעת רצון לכל הצדדים לרוב לא ממש מצליח למרות הכוונות הטובות ומסתיים במנה להרכבה למיקסום שביעות הרצון.

המנה הבאה היא מקסימום בסגנון אסיאתי, אבל לא משנה איך נקרא לה היא טעימה וניתנת לפירוק והרכבה פשוטים. יותר מזה אפשר בקלות לשחק עם הירקות שמוסיפים לה, במקום בצל, ברוקולי ופטריות, אפשר כרישה, קוביות אננס ואגוזי קשיו, או פלפלים צבעוניים ושיני שום, או כל דבר אחר שיש בבית, אפילו קייל (בשעות בהן נכתב הטור תוצאות הבחירות אינן ידועות ועוד מותר לצחוק על מרצ כי היא קיימת, רק אומרת).

והערה לגבי התמונות: היו לי את כל הכוונות לצלם את כל ההכנות, אבל מסתבר שתחת לחץ של שלושה צאצאים מורעבים יצר ההישרדות גובר על התזכורת לצלם. מתי נזכרתי לצלם? רק אחרי שהגשתי לשולחן, רק שהבקשה שלי שמישהו רגע יעצור כדי שאוכל לצלם נבלעה בגרגורי הנאה. השארתי מנה אחת בצד כדי לצלם אחר כך, אבל הבנזוג אכל אותה ואין לי אלא לבוא בטענות לעצמי. במר לי מצאתי תמונה של המנה מפעם קודמת ולכן, שוב אין לי אלא להתנצל על החוליה הכי חלשה שלי – הצילום. אבל הי, תודה על הסבלנות.

**מנת בקר, בצל, ברוקולי ופטריות ברוטב מתקתק (5 מנות)**

 עברו לתצוגת גלריהמנת בקר וירקות מתקתקה בסגנון אסיאתיצילום: Elena Veselova / Shutterstock.cמומלץ להגיש על מצע אורז לבן, אבל עובד מצוין גם עם אטריות

**מה?**

1 ק"ג בשר בקר (סינטה או שייטל יהיו הכי מוצלחים לדעתי) חתוך לפרוסות של 0.5 ס"מ

2 כפות (30 מ"ל) שמן צמחי לטיגון

1.5 עד 2 כפות (15-20 גרם) קורנפלור לציפוי הבשר

1 בצל גדול, או שני בצלים בינוניים, קלוף, חצוי ופרוס לפרוסות דקות

6 שיני שום פרוסות לפרוסות

5 פטריות שמפיניון גדולות נקיות ופרוסות לפרוסות

100 גרם פרחי ברוקולי קטנטנים

1/3 כוס (80 מ"ל) סאקה

2 כפות (30 מ"ל) שמן שומשום

**למרינדה:**

1.5 כף (33 גרם) דבש (גם מייפל או קרמל הולך)

2 כף (44 גרם) סילאן טבעי

1/3 כוס (80 מ"ל) מים רותחים

1/3 כוס (80 מ"ל) רוטב סויה

2 שיני שום מגורדות

לפחות 1/2 כפית שורש ג'ינג'ר מגורר או קצוץ דק

1/2 פלפל צ'ילי טרי פרוס לפרוסות דקיקות למי שאוהב

**איך?**

מכינים את המרינדה: בקערה בינונית מערבבים את המים, הדבש והסילאן עד לקבלת נוזל הומוגני. מוסיפים את כל יתר מרכיבי המרינדה, מערבבים ומניחים להצטנן מעט.

על משטח עבודה חותכים את הבשר לקוביות.

מכניסים את הבשר לקערת המרינדה, דואגים שכל נתחי הבשר יהיו מכוסים.

מכסים את הקערה בניילון נצמד ומכניסים למקרר לשעה.

מסננים את הבשר מנוזלים.

מעבירים את הבשר לקערה נוספת מפזרים מעל את הקורנפלור ומערבבים בידיים.

מחממים את השמן במחבת או בווק על להבה בינונית-גבוהה, כשהשמן חם מעבירים את נתחי הבשר בכמות שמכסה את התחתית ולא יותר ומטגנים עד להשחמה מלאה מכל הכיוונים, מוציאים ומטגנים כך את יתרת הבשר.

לפני שמתחילים לטגן את הירקות יש לגרד את תחתית המחבת או הווק וניתן לעשות זאת בקלות עם כף מהמרינדה. את הגירודים אפשר לשפוך חזרה לקערת המרינדה.

מוסיפים קצת שמן למחבת או לווק וכשהוא מתחמם מוסיפים את הבצל ומטגנים על להבה בינונית-נמוכה עד שהוא מתרכך ומזהיב.

מוסיפים את שיני השום הפרוסות ומטגנים עוד 2 דקות.

מוסיפים את פרחי הברוקולי ומטגנים עוד כ-3 דקות.

מוסיפים את הפטריות הפרוסות ומטגנים עוד כדקה.

מגבירים את האש ומוסיפים את הסאקה וממשיכים לתת לנוזל לבעבע כדקה עד שהאלכוהול מתאדה, מוסיפים את המרינדה ומביאים לרתיחה. מנמיכים את האש, מוסיפים את נתחי הבשר ומבשלים יחד כ-5 דקות.

בודקים את הטעמים, ייתכן שיורגש חוסר במליחות ולכן יש לתקן תיבול.

מורידים מהאש ומוסיפים את שמן השומשום, מערבבים ומגישים.

זה נחמד להכין מראש רצועות אלכסוניות ודקיקות של בצל ירוק לקישוט וכמובן להגיש על מצע אורז לבן, אם כי גם אטריות עובדות לא רע.