---
date: 2016-09-29 12:46:00+03:00
description: ???
source: https://www.haaretz.co.il/blogs/karenhaber/2016-09-29/ty-article/0000017f-f8a5-d2d5-a9ff-f8ad96db0000
tags: דעות
title: תפתחי כפתור, זה יעשה לך טוב
---

לפני כחודשיים מצאתי את עצמי בשיחה עם בכיר בתקשורת, בה נאמר כי "עד שלא אפתח כפתור", לא אתקדם. זו לא הייתה הטרדה מינית, אלא הייתה מטאפורה לכתיבה פרובוקטיבית יותר. כתיבה שתקפיץ אתכם, הקוראים, שתעצבן אתכם, שתגרום לכם לשתף, שתגרד אתכם, בין אם במקום הנכון ובין אם לאו. הוא צודק, ככל הנראה. הציבור מותנה בסף גירוי גבוה והתקשורת מתאימה את עצמה למציאות, ואולי להפך. את "פנחס רק רצה סקס עם אשתו ולא תאמינו מה קרה אחר כך", אנחנו ככל הנראה רוצים בכל מקום וללא תנאים.

אבל מה לעשות שהנושאים האמתיים אינם סקסיים? הטענה שההיצמדות למבני המפלגות הקיימים הנשענים על שסע עמוק של ימין שמאל מדיני-בטחוני למעשה מרחיקים את ישראל מהחזון הדמוקרטי שהיווה בסיס להקמתה היא אקדמית, לא סקסית. זה חשוף מדיי ולא מרוטש בתוכנות עיצוב. אנחנו לא אוהבים שלא "יפה" לנו בעיניים. ביקורת זה לבכיינים. לא סקסי להגיד שנתניהו פונה למדינות העולם השלישי כי משם ישראל נראית מצוין ולא בגלל שהן הראשונות להבין שישראל זו המהפכה העולמית הבאה. זה לא איכות החיים של אזרחים אפריקאים, אלה חוזי נשק וטכנולוגיה שישראל יכולה לגזור מהיותה ראש החץ של עסקאות ביטחוניות עם רודנים רומסי זכויות אדם. אבל אלה הם אך סמנטיקה מול סוגיות מהותיות כמו טקסים באנטבה ואריות מחמד.

הכול פועל על ביטים וכולל סף גירוי גבוה, אירועים מתחלפים וזיכרון קצר. זה לא מוגבל לוירטואלי זו המציאות, גם אם היא מדומה ועל כרעי תרנגולת. פסטיבל האבל עם מותו של שמעון פרס ז"ל מוכיח בדיוק את זה. את אבדן הפרופורציות, את המציצנות, את עיוות ההיסטוריה ואנחנו ניזונים על זה. אולפני אבל מתגלגלים עם אנקדוטות שאסור לפספס כמו איך אורי גלר כופף עט וזכה בהערצתו הנצחית של פרס, או סודות שיערו השופע של פרס דרך נקודת מבטו של מעצב השיער האישי שגם זכה לגעת בשערה של בר רפאלי. תקשורת וחדשות, הלא כן?

 עברו לתצוגת גלריהאף אחד לא רוצה לשמוע על תהליכים בחברה הישראלית כי התבוננות מעמיקה פנימה עשויה להביא לחשבון נפש צילום: אוליבייה פיטוסיהאמת המרה היא שהכניעה לתכתיב הזה מעידה לא רק על הציבור, אלא בעיקר על התקשורת. כאשר היא מתנהלת כך היא במידה רבה יורה לעצמה ברגל כמקור מידע אמין והופכת לשופר התנועה הפיקטיבית לרידוד השיח. כאשר נקודת ההנחה היא שהציבור רדוד ומשועמם ולכן זקוק לגירויים, קשה לדעת מה בא קודם, ההנחה או המציאות וזה גם לא באמת חשוב. ככה זה.

זה בא לידי ביטוי כל הזמן. אף אחד לא רוצה לשמוע על תהליכים בחברה הישראלית כי התבוננות מעמיקה פנימה עשויה להביא לחשבון נפש ומי צריך חשבון נפש אם אפשר להתנהל מיום ליום ללא אחריות אמתית לתוצאות החברתיות שמתרחשות לנגד עינינו ועוד יתגברו. אין חשיבות ללוגיקה – יש חשיבות רק למסר ורצוי שהמסר יהיה אופטימי, גם אם חלקי ואפילו מגמתי. זה תופס בפוליטיקה וזה תופס בתקשורת ולאט לאט זה הופך לדרך חיים. הכל עובד על שורות תחתונות שמיועדות לגרות אותנו אבל לא לגרום לנו לחשוב. קל יותר למי שמאמין, הוא לוקח דברים כפשוטם.

שיטת ה"תפתחי את הכפתור" תמשיך רק שבסוף לא יישארו עוד כפתורים לפתוח ואז היא כבר לא תהיה מעניינת. זה לא ממש משנה כי כבר יהיה מאוחר מדי. סאונד ביטים, פוטושופ ופרובוקציות הם לא החומרים מהם עשויה תקשורת, מדינה, חברה או ההיסטוריה, אבל הם רגעים "עוצמתיים ומרגשים". ככה הגדירה רעיית ראש הממשלה של דבריו של בעלה בפתח ישיבת הממשלה ביום רביעי על מותו של פרס. בכל זאת לא כל יום מת לנו אייקון.