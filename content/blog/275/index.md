---
date: 2020-04-13 07:01:00+03:00
description: ???
source: https://www.haaretz.co.il/food/cookingwithkids/2020-04-13/ty-article/0000017f-f8c7-d2d5-a9ff-f8cf87860000
tags: בישול
title: לחמניות לפסח מקמח תפוחי אדמה
---

יש מצב שרותם (נו, העורך האהוב) מנסה להחזיר אותי בתשובה, אחרת אין שום סיבה נראית לעין שהוא ישאל על עוד מתכון כשר לפסח. אחרי שכתבתי משהו כמו מיליון פעמים שאני לא שומרת על כשרות, גם לא בפסח, הגיעה השאלה התמימה: "ומתכון טוב ללחמניות כשרות לפסח יש לך?". איך יהיו לי רותם, יא רותם, אם אין שום סיבה? הרי הדיפ פריז מלא חמץ ו"כל דיכפין ייתי וייכול". 

במחשבה שניה יש מצב שרותם הבין שאני לא צריכה יותר מאתגר כדי להזיז את ישבני למטבח. הפעם טרום כניסה למטבח הייתי צריכה לעשות שני דברים: למצוא תחליף לקמח שאוכל לקנות, בלי לחכות שעות בתור ובהתאם לתוצאות הקנייה לגלגל במוחי רעיון. בקבוצת הפייסבוק "[אוכלים את הראש](https://www.facebook.com/groups/135499163724115/)" העלו מתכון ל[פאו דה קז'ו](/food/recipes/2020-02-06/ty-article/0000017f-e1ff-d568-ad7f-f3ffa8780000), הלחמניות הברזילאיות שחורכות את הרשת הישראלית בפסח הזה. מודה שאני לא ממש אוהבת טפיוקה למרות שהיא אהובה על רבים ולכן לא תראו אותי מכינה אותן. 

במכולת היה רק קמח תפוחי אדמה, בהתחלה שיחקתי ברעיון להכין לחם תפוחי אדמה, אבל לא התחשק לי להתעסק בבישול תפודים אז ויתרתי. אחרי כמה ניסיונות, יצא הלחמניות האלה ונגד כל הסיכויים הן ממש טעימות וקלות להכנה. בניגוד לפאו דה קז'ו בהחלט ניתן לאכול אותן חמות והן נפלאות עם חמאה. 

**לחמניות קמח תפוחי אדמה (12 לחמניות בקוטר 8 ס"מ)** 

 עברו לתצוגת גלריהצילום: קרן הבר**מה?** 

\*כוס מדידה = 240 מ"ל 

1/2 כוס שמנת לבישול 9% 

1/2 כוס מים 

1/2 כוס שמן צמחי (אפשר להחליף בכ-200 גרם חמאה רכה) 

2 כוסות (280 גרם) קמח תפוחי אדמה 

1 כפית מלח 

2 ביצים 

1.5 כוס (150 גרם) פרמזן מגוררת 

**איך?** 

 עברו לתצוגת גלריהצילום: קרן הברמחממים תנור ל-180 מעלות. 

בסיר קטן מחממים את השמנת, המים והשמן (או החמאה) תוך כדי ערבוב ומביאים לסף רתיחה. מורידים מהאש ובעזרת כף עץ או סיליקון מערבבים את קמח תפוחי האדמה פנימה בשתיים-שלוש פעימות. מערבבים היטב וכשהבצק מתחיל להתגבש מעבירים לקערת מיקסר. 

לשים את הבצק במהירות בינונית-נמוכה ומוסיפים את המלח. אחרי 5 דקות של לישה רצופה טורפים ביצה אחת ומוסיפים ללוש עוד 4 דקות. מוסיפים את הביצה השנייה ושוב לשים כ-4 דקות. מוסיפים את הגבינה, לשים כדקה. 

בשלב הזה אפשר להוסיף עשבי תיבול אם אוהבים וכל תבלין אחר שאתם אוהבים ומתאים, למשל אבקת שום, זיתים וכו'. 

בעזרת כף סיליקון מעבירים כף גדולה של בצק לנייר אפייה שמונח על תבנית אפיה, הלחמניות לא תופחות הרבה ובכל זאת השאירו רווח של כ-5 ס"מ בין אחת לשנייה. 

משמנים מעט את הידיים ומעניקים ללחמניות צורה עגולה יותר. 

מפזרים קצת מלח אטלנטי מעל, או אבקת שום אם רוצים ולתנור ל-30 דקות או עד שהלחמניות תופחות מעט, מתייצבות ומזהיבות.

לחצו על הפעמון לעדכונים בנושא:
------------------------------

* [פסח](/ty-tag/pesach-0000017f-da2a-d432-a77f-df3b39d70000)
* [מתכונים](/ty-tag/recipes-0000017f-da28-dea8-a77f-de6a4ba50000)