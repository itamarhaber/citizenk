---
date: 2021-11-25 08:43:00+02:00
description: ???
source: https://www.haaretz.co.il/food/cookingwithkids/2021-11-25/ty-article/0000017f-f900-d318-afff-fb6381330000
tags: בישול
title: לביבות תפוחי אדמה גרמניות
---

הדבר האהוב עלי ביותר בחנוכה מאז שאני זוכרת את עצמי הן הלביבות. לא משנה אצל מי היתה הדלקת הנרות, גם במשפחה המורחבת – הלביבות הדקיקות האלה, שאצלנו תמיד מוגשות עם רסק תפוחי עץ היו הרגע שחיכיתי לו. בכל השנה אומה שלי היתה מכינה לביבות רק אם במקרה נשאר פירה מאתמול, אני הראשונה להודות שהן היו חביבות עלי מאוד, אבל זה לא אותו דבר. אין כמו הלביבות האלה שהן טעימות, אווריריות, דקיקות ופריכות באופן ששום לביבה אחרת לא. רק כדי להיות בטוחה שזה לא אך בגדר זיכרון ילדות אהוב, אני מקפידה להכין אותן ולוודא שהן באמת טעימות והן עוברות את המבחן בהצלחה כל פעם.

הייתי רוצה לספר שזה המתכון של סבתא שלי, אבל היא לא השאירה את המתכון רשום, כמובן שזכרתי איך מכינים, בכל זאת מדובר בחמישה מרכיבים בלבד, אבל לקח לי המון זמן עד שמצאתי את המינון המדויק, זה שהזכיר בדיוק את המתכון של אומה. בגרמניה אפשר למצוא אותו בכל דוכן רחוב או בית קפה, בטח כאלה מהדור הישן.

**לביבות תפוחי אדמה גרמניות – kartoffelpuffer (בערך 15 לביבות)**

 עברו לתצוגת גלריהלביבות תפוחי אדמה גרמניותצילום: דניאל הבר**מה?**

750 גרם תפוחי אדמה – בערך 3-4 יחידות בינוניות-גדולות, מומלץ לשקול

½ בצל לבן (לא חובה אבל הוא מוסיף המון טעם, אפשר במקום עירית קצוצה שגם נותנת צבע)

3 ביצים

4 כפות קורנפלור (אפשר להחליף בקמח אבל זה פחות מוצלח)

¾ כפית מלח שולחני, אפשר גם פלפל שחור טחון טרי לפי הטעם

שמן לטיגון (אפשר להוסיף לו גם כ-10 גרם חמאה)

**איך?**

שוטפים, מקלפים ומגררים את תפוחי האדמה. אפשר להשתמש במעבד מזון, אני חושבת בכל זאת שגרור על מגררת דקה ביד נותן תוצאה טובה וטעימה יותר. מעבירים את תפוחי האדמה למסננת שיגירו נוזלים.

קוצצים דק או מגררים דק את הבצל.

טורפים שלוש ביצים בקערה גדולה ומוסיפים את המלח ומערבבים.

חוזרים לתפוחי האדמה וסוחטים אותם היטב בידיים, אפשר להיעזר בדפנות המסננת (אם זו מסננת עמידה). פעולת הסחיטה החיונית כי יש המון נוזלים בתפוחי האדמה. את תפוחי האדמה הסחוטים מעבירים לקערה עם הביצים, מוסיפים את הבצל ומערבבים היטב.

מוסיפים את הקורנפלור, מתבלים בפלפל אם רוצים, ומערבבים היטב עד שהקורנפלור נבלע.

מחממים את השמן על המחבת, מוסיפים את החמאה – חשוב שהשמן יהיה חם, אבל לא מדי. טמפרטורה קבועה של 100 מעלות מצוינת לטיגון הזה.

הגודל הכי נוח הוא של כף תערובת, פשוט מוציאים ומשטחים במחבת - עדיף לא לעבוד צפוף ולשמור על טמפרטורה קבועה.

מטגנים עד שהלביבות מזהיבות-משחימות (בערך 3-4 דקות מכל צד – אם הן מיטגנות מהר יותר, סימן שהטמפרטורה גבוהה מדי).

מוציאים בעזרת מרית ומניחים על נייר סופג, אפשר גם לחמם תנור ל-100 מעלות כדי לשמור על כולן חמות עד שיסתיים הטיגון.

מגישים עם שמנת חמוצה או עם רסק תפוחי עץ (אפשר לקשט באבקת סוכר אם רוצים להגיש אותן על הצד המתוק).

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)