---
date: 2016-11-17 14:33:00+02:00
description: ???
source: https://www.haaretz.co.il/blogs/karenhaber/2016-11-17/ty-article/0000017f-f8ca-d887-a7ff-f8ee3ca20000
tags: דעות
title: דברי עמאר הם התועבה
---

לכאורה אני יכולה לחיות את חיי בבועה הנוחה שיצרתי ולא לתת לדברי בלע בחסות דתית לחדור את הקרום שמקיף אותי. אני אתאיסטית, התחתנתי בחתונה אזרחית, בני בחר לעלות לתורה בתנועה הרפורמית, אני עורכת את קניותיי בסופר לא כשר ועקרונית איני מושפעת באופן ישיר מדבריו ופעולותיו של הרב עמאר או של אחרים המתהדרים בתפיסת עולם שונה משלי ודתית הרבה יותר.

אלה שהמוכנות שלי להסכין עם דבריו סוללת את שינוי הסטטוס קוו ואת התפיסה ההולכת ומתחזקת של הגדרת המדינה בראש ובראשונה כיהודית. השקט בהם נאמרים הדברים נתפס כקבלה לגיטימית ומאפשר את החתירה תחת החשיבה החילונית ללא שום התנגדות. העדר ההתנגדות הזו אולי, כאמור, לא פוגעת בי ובאורח חיי משמעותית, אך למעשה יש בה את הפוטנציאל לפגוע מהותית בזכויות האזרח ובאיכות החיים של ילדי ישראל היום כבוגרים במדינת ישראל עוד 15 שנים. וזו הסכנה האמתית.

הרב הראשי לירושלים הרב שלמה עמאר התראיין למוסף סוף השבוע של ישראל היום, את דבריו אפשר לקרוא שם, לא כאן. אין חידוש בדבריו בנוגע לקהילת הלהטב"ק, נישואים אזרחיים, רפורמים ותחבורה בשבת, רשימה חלקית אך ממצה. השורה התחתונה היא כל דבר שלא קביל לפי פרשנותו של הרב עמאר הוא תועבה שאין להסכים לה וקירוב ללבבות, אם יש דבר כזה, הוא בטח לא בנושאים מהותיים. אלא שעמאר אינו רק רב של קהילה הפורש את משנתו בקרב המאמינים, לעמאר יש תפקיד ממלכתי – הוא הרב הראשי של ירושלים והוא מקבל את משכורתו ממשלמי המיסים ויש לזה משמעות.

 עברו לתצוגת גלריההשקט בהם נאמרים הדברים נתפס כקבלה לגיטימית ומאפשר את החתירה תחת החשיבה החילונית ללא שום התנגדותצילום: אוליבייה פיטוסימי שנושא בתפקיד ממלכתי צריך להיות בראש ובראשונה נאמן לערכי המדינה. הבעיה עם נושאי תפקידים דתיים היא שמערכת האמונה שלהם מושתת על נאמנות לעיקרי הדת עוד לפני חוקי המדינה. הרב עמאר יכול להסביר שפרשנותו הדתית מתקפת את דבריו, אולם בעשותו כן הוא מנסר את הלגיטימיות שלו עצמו כנושא משרה ציבורית. הציבור שאותו עמאר משרת אינו קהילת המאמינים שלו בלבד, הוא כולל גם, ירצה עמאר או לא ירצה, גם "אחרים" – רפורמים, קונסרבטיבים, אתאיסטים ורחמנא לצלן גם הומואים או סתם כאלה שמאמינים בצורך בתחבורה ציבורית בשבת. מי שאומר דברי בלע על ציבורים שלמים אינו יכול לשאת בתפקיד ציבורי, ככה זה, כלומר אלא אם כן אתה רב נושא משרה ציבורית וחי בישראל ולא עברת הלכה למעשה על חוק כלשהו ונפתחה נגדך חקירה או הובא כנגדך כתב אישום וכיו"ב.

אדם כמו הרב עמאר אינו ראוי לשאת בתפקיד ממלכתי אם אלה דעותיו, חד וחלק. לשאלה על משרתו כרב אני לא נכנסת, איש באמונתו יחיה אך לא כשזה מגיע למשרות שיש בהן אופי ציבורי. מתן פומבי לדבריו במידה מסוימת גם מגביר לא רק את ההפצה של דבריו, אלא גם את הלגיטימיות שלהם. הגברת הלגיטימיות שלהם היא בסופו של דבר צמצום מובנה בציבוריות הישראלית של מערכות אמונה השונות מאלה של הרב עמאר.

אבל זה לא רק הרב עמאר, העובדה היא שבמדינת ישראל אין מקום לפרשנות אחרת לבד מפרשנות אורתודוכסית ויש לזה השפעה מהותית על החיים האזרחיים. המונופול על חיי האישות, ההתייחסות לבעלי נטיות מיניות אחרות מהטרוסקסואליות, המונופול על הפולחן, תחבורה בשבת, כל אלה אינן צמצום של פריבילגיות, הן צמצום חרויות האזרח. העובדה שהן קיימות מעידה על המוכנות של כולנו לצמצמם את הזכויות הבסיסיות שלנו כחלק מההתחשבות בדת ומהגדרתה של המדינה כיהודית.

 עברו לתצוגת גלריהאלא שעמאר אינו רק רב של קהילה הפורש את משנתו בקרב המאמינים, לעמאר יש תפקיד ממלכתי – הוא הרב הראשי של ירושלים והוא מקבל את משכורתו ממשלמי המיסים ויש לזה משמעותצילום: אמיל סלמן / ג'יניישראל כמדינת הלאום היהודי מעניקה משמעות מצמצמת ליהדות יותר מאשר כל מדינה חופשית אחרת בעולם. חופש הפולחן המצומצם של יהודים במדינת ישראל נראה בעינינו כמודוס אופרנדי הגיוני, בעוד הוא מצמצם הלכה למעשה את חופש הבחירה של כל אחד מאתנו. עקרונית הדרך היחידה ליישב את המחלוקת היא הפרדת דת ממדינה וכל רגע שאנחנו נמנעים מלטפל בתפוחי האדמה הלוהטים האלה רק משנה את המצב ולא לטובה.

אפשר לראות בזה רק עוד תסמין שמוכיח שכל עוד המשחק הפוליטי נשאר בגבולות השמאל-ימין מדיניים-ביטחוניים, מה שנשמט מתחת רגלי כולנו הוא הבסיס הדמוקרטי עליו אמורה מדינת ישראל להתבסס. את הקשר הגורדי הזה יש לשבור. נושאים כמו דת ומדינה הולכים ומחריפים עם השנים, אולם אינם מקבלים את ההתייחסות הראויה כי הם דורשים אומץ, הידברות ועמידה על ערכים. אין שיח כזה בישראל, לכן דבריו של עמאר יכולים להמשיך ולהדהד כי אין שום בת קול שחוזרת חזרה ואומרת "עד כאן". אם להשתמש במילה "תועבה", הרי שהנה היא כאן לפנינו והיא כולה דממה דקה.