---
date: 2019-01-10 09:48:00+02:00
description: ???
source: https://www.haaretz.co.il/food/cookingwithkids/2019-01-10/ty-article/0000017f-f8d9-d318-afff-fbfbde050000
tags: בישול
title: 'בף בורגיניון: מלך תבשילי הקדרה'
---

עם תחילת החורף מתחיל בישראל מרוץ [החמין](/ty-tag/hamin-0000017f-da27-d249-ab7f-fbe749b50000) על גרסאותיו השונות, בין אם התחזיות לסופ"ש קריר מתגשמות ובין אם לאו. פעם, בעידן שעוד לא היו לנו ילדים, והיה כזה, [חמין](/ty-tag/hamin-0000017f-da27-d249-ab7f-fbe749b50000) של שבת בצהריים היה מאורע משופע חברים. מכיוון שגדלתי בבית בו לא ממש הכינו חמין בבית, בבגרותי לקחתי על עצמי את האתגר לעשות את החמין האולטימטיבי והוא הצליח, רק שלא הצלחתי להעבירו לדור הבא. הם לגמרי לא מבינים מה כל ההתלהבות מהמנה הזו. מה שגרם לי לחשוב מחשבות של כפירה בתחום החמין. 

אני יודעת שאני מסתכנת פה, אבל אקח את הסיכון ואטען שאולי באמת זה לא החמין עצמו שעושה לנו את זה, אלא כל בניית המותג שמסביב. בינינו זו מנה שפורטת על נימי המסורת ויידישעקייט (היהודי, לא האשכנזי, זו פשוט מילה נפלאה), תוסיפו לזה את הנוסטלגיה האישית, הניחוחות (ההתייחסות לניחוחות שאחרי היא בלתי נמנעת), החמימות שהמנה מפיצה (שנאמר המתנה שממשיכה לתת, או משהו) וקיבלתם מתכון שהוא אולי אהוב יותר מנטלית מאשר הלכה למעשה. 

תכל'ס מה שכיף פה זו התחושה הביתית בעיקר בשבתות חורפיות ואם זה מה שכיף אז בעצם אמרנו בישול קדרה ואם בישול קדרה אז בין חמין לבף בורגיניון, האחרון לוקח. אני לא יודעת אם צוחק מי שצוחק אחרון, אבל הוא בטח בוצע פרוסת לחם וטובל ברוטב בורגיניון. 

**בף בורגיניון (6 מנות גדולות)** 

 עברו לתצוגת גלריהצילום: קרן הבר **מה?** 

**למרינדה:** 

1.3 ק"ג בשר בקר כמו כתף או שריר חתוך לקוביות של כ-1.5-2 ס"מ 

בקבוק (750 מ"ל) יין בורגונדי (אפשר כל יין אדום יבש) 

6-5 שיני שום קלופות 

2 גזרים קלופים וחתוכים לרבעים 

1 בצל גדול חתוך לרבעים 

2-3 גבעולי סלרי שטופים וחתוכים לרבעים 

עלה דפנה 

5-6 גרגרי פלפל לבן או שחור 

**לבישול:** 

1/3 כוס (80 מ"ל) שמן זית 

מלח 

1/3 כוס קמח לבן רגיל 

80 גרם בייקון או חזה אווז מעושן פרוסים וחתוכים לקוביות של כ-1 ס"מ 

1 בצל בינוני קלוף וחתוך לשמיניות 

2 בצלצלי שאלוט חתוכים דק 

סלסלה וחצי (400 גרם) פטריות שמפיניון נקיות, קטומות רגל וחתוכות לרבעים 

2-3 גבעולי סלרי שטופים וחתוכים לפרוסות של כ-1 ס"מ 

2 גזרים שטופים, קלופים ופרוסים לפרוסות בעובי של כ-1 ס"מ 

8 שיני שום קלופות ופרוסות לפרוסות דקות 

3 כפות (50 גרם) רסק עגבניות 

4 כוסות ציר בקר או ירקות, אפשר גם מים 

צרור עשבי תיבול – פטרוזיליה וגבעול תימין יעשו את העבודה 

7-8 (בערך קילו) תפוחי אדמה בינוניים, קלופים שטופים וחתוכים לקוביות גדולות של כ-2-3 ס"מ. 

אופציה: עוד סלסילה וחצי (400 גרם) פטריות (לאו דווקא שמפיניון) לחיזוק הנוכחות 

**איך?** 

טוב להתחיל בף בורגיניון ערב קודם – לקערת זכוכית מכניסים את הבשר, עלה הדפנה, גרגרי הפלפל והירקות ומוזגים מעל את כל היין. מכסים ומכניסים למקרר ללילה, אבל אפשר גם רק למינימום של 3 שעות. 

בבוקר מסננים את הבשר מהיין. את הירקות, גרגרי הפלפל ועלה הדפנה זורקים ואת נוזל היין שנשאר משאירים בצד, עוד נשתמש בו. 

מניחים את הבשר על משטח וממליחים. 

על צלחת נקייה מפזרים את הקמח. 

בסיר ברזל גדול מוזגים שכבת שמן זית דקה ומחממים על להבה בינונית-גבוהה. 

טובלים את הבשר בקמח מכל צדדיו, מנערים מעודפי קמח ומניחים בסיר שכבר הספיק להתחמם. 

מכסים שכבה אחת של בשר, משחימים את נתחי הבשר מכל הכיוונים ומוציאים לצלחת נקייה וחוזרים שוב על הפעולה. אם עדיין נותרו נתחי בשר לא מטוגנים כדאי לנקות את הסיר. איך עושים את זה? שופכים כמות של חצי כוס (120 מ"ל) מתערובת היין ובעזרת כף עץ "מגרדים את התחתית", מורידים את האש, מוציאים את הנוזל לקערה קטנה ושומרים אותו הוא נפלא לחיזוק הטעמים. עכשיו כשהסיר "נקי", מייבשים אותו, מוסיפים שוב שמן זית וחוזרים על התהליך עד שכל נתחי הבשר מושחמים ושוב מגרדים היטב את תחתית הסיר ושומרים על הנוזלים. 

מנגבים את הסיר בעזרת מגבת נייר ושוב מוסיפים מעט שמן זית. כשהשמן חם מוסיפים את הבייקון ומטגנים עד שהוא נעשה שחום וקריספי, בערך 5 דקות. מוסיפים את הבצלים ומטגנים כדקה יחד ואז מוסיפים את כל שאר הירקות – פטריות, סלרי, גזר ושום. 

ממליחים ומבשלים תוך ערבוב כ-10 דקות עד שהירקות הקשים מתחילים מעט להתרכך ואז מוסיפים את רסק העגבניות ומערבבים היטב כ-2 דקות. מוסיפים כוס ממרינדת היין ומבשלים כ-10 דקות עד שהציר יצטמצם בחצי. 

מחממים תנור ל-180 מעלות. 

מוסיפים את הבשר, מערבבים ומוסיפים את שארית מרינדת היין, מבשלים על אש בינונית-גבוהה תוך פעפוע מתמיד כרבע שעה לצמצום המרינדה. מוסיפים את הציר או המים, מגבירים את הלהבה ומביאים לרתיחה. 

מוסיפים את זר עשבי התיבול, אפשר לזרוק פנימה עוד עלה דפנה, מכסים את הסיר ומכניסים לתנור. 

מבשלים כשעה וחצי ואז מוציאים. מכניסים את תפוחי האדמה, ממליחים ומפלפלים, אם יש צורך מוסיפים נוזלים לכיסוי תפוחי האדמה. מכסים ומכניסים לתנור לעוד כשעה וחצי. 

אם רוצים עוד פטריות – בשלב הזה מטגנים את הפטריות כ-2 דקות על מחבת ומוסיפים לסיר הבשר חצי שעה לפני שרוצים להוציא את המנה מהתנור, מערבבים ומחזירים לתנור. 

מוציאים את הסיר מהתנור. לעיתים מצטברת שכבה מעט שומנית למעלה ומומלץ להסיר אותה. 

מערבבים, ניתן לקשט עם עירית קצוצה ומגישים, הכי טוב עם לחם בצד, כיף לנגב את הרוטב.