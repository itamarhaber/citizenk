---
date: 2018-12-27 09:51:00+02:00
description: ???
source: https://www.haaretz.co.il/blogs/karenhaber/2018-12-27/ty-article/0000017f-f8fa-d318-afff-fbfb655c0000
tags: דעות
title: 'הרצל אמר: אסור להיות שמאלן'
---

למרות עיניי הכלב של "המחנה הציוני" המתחננות לתשומת לב מבני גנץ, העדיף הרמטכ"ל לשעבר שלא להמר על כלב עזוב ובמקום זאת להתחדש בכלב "מרכז מתון" גזעי וחדש, ללא חשש שמאל למהדרין. מפתיע? לא ממש. מה הבשורה שמביא איתו גנץ? לא ברור, אבל למי אכפת? התקשורת ניפחה את "בלון הגנץ" לממדים חסרי פרופורציות עוד לפני שהאיש בכלל הציג את משנתו הפוליטית. "ביאת הגנץ", המשיח הפוליטי שלא ידע שהוא כזה, נעוצה עמוק בשורשיה המיליטריסטיים של החברה הישראלית, המסנוורת מכל גנרל הפושט את מדיו. 

בסביבת גנץ מדברים על [מפלגה חדשה](/news/elections/2018-12-26/ty-article/.premium/0000017f-ef41-d223-a97f-efdd57960000) אך הדבר היחיד שידוע עליה הוא שמדובר במפלגת מרכז. מה זה אומר? אין לדעת לבד מהעובדה שזה לא שמאל. זה חשוב כי ממש כמו במשחק הילדים "כן, לא, שחור, לבן" - בישראל 2018 אסור להיות שמאלן. להיות "מרכז" משמעו שאינך מעוכרי ישראל, הבוגדים, אוהבי הפלסטינים, החמוצים, ה"הם" - השמאלנים, הס מלהזכיר. אם גנץ עולה למגרש הוא לא צריך את "הכתם" הזה שסביבת נתניהו נוטה להדביק לכל מי שאפשר, ע"ע משה יעלון. 

הציוץ של שמעון ריקליןלא שזה יעזור לגנץ כי [טוקביקיסט החצר שמעון ריקלין](https://twitter.com/Riklin10/status/1077556703149916160), כבר צייץ שלשום (שלישי) בטוויטר ש"גנץ זה שמאל". לא צריך יותר - זה יתפוס. אליו התווסף העיתונאי [יואב לימור צייץ לריקלין בתגובה](https://twitter.com/LimorYoav/status/1077678748286287873): "קשקשן. הוא לא פחות ישראלי, לא פחות ציוני ולא פחות פטריוט ממך (ויש לי יסוד להניח שהוא גם לא סיכן את חייו פחות ממך). תפסיק להשחיר כל אחד. תבוא בטוב. אף אחד עוד לא מת מזה". שלא במודע ובטח לא בכוונה גם לימור עשה את ההקבלה ששמאל אינו ישראלי, ציוני ופטריוט, שלקרוא למישהו שמאלן זה להשחיר. ככה זה היום - משחקים ב"הרצל אמר: אסור להיות שמאלן". 

כבר ארבע שנים אנחנו נתונים בקמפיין נגד השמאל ובבחירות הקרובות יקצור הימין את פירותיו, למרות שאלה פירות באושים של דמוקרטיה מרקיבה. למחנה הציוני היה נוח לשמור על עמימות עם רדיפת "עמותות השמאל", לעצום עין מול דחיקתם של ארגונים כמו: "בצלם", "שוברים שתיקה", "האגודה לזכויות האזרח", "הקרן החדשה" ולהתנער מכל ניחוח של "שמאל קיצוני", הרי הם "השמאל הציוני". אלא שגם להיות שמאל ציוני זה כבר לא בון-טון ואין בכך שום הפתעה: המותג "שמאל" כבר הושחר. 

הבחירות הבאות עלינו הן בגדר תוכנית הריאליטי בשידור חי "מי לא שמאלן?" ורשימת הטוענים לתואר רק מתארכת והולכת, שכן אחרי ארבע שנים של רדיפת שמאל - אף אחד לא רוצה להיות שמאלן. גם אם [השמועה שאבי גבאי הציע לגנץ לעמוד בראש המחנה הציוני לא נכונה](/news/elections/2018-12-26/ty-article/0000017f-f29c-d8a1-a5ff-f29e5c5d0000), הוא מנסה למצב את עצמו כאיש שינוי ועשייה אבל הס מלומר "שמאלן". אז חוץ מזה שמרצ תשיג עוד כמה מנדטים בחסד ולא בזכות, התמונה תישאר עגומה. 

 עברו לתצוגת גלריהגבאי ולבני, ראשי המחנה הציוני. הציעו לגנץ להובילצילום: מגד גוזניכל מדינה צריכה מגוון רחב של קולות לגיטימיים. הפסד אידיאולוגי של שמאל או ימין בקלפי הוא חלק מהפוליטיקה, אבל דחיקתו של השמאל לשולי המפה והפיכתו ל"פרסונה נון גרטה", הופכת את המבנה הפוליטי ללא מאוזן ואת הפלורליזם למצומצם, אוקסימורון עגום שהפך לדרך חיים בישראל. קמפיין הדה-לגיטימציה של נתניהו נושא פרי והמערכת הפוליטית מתיישרת לקול הסיסמה "שמאלן הוא לא אח". 

אבל האמת היא שיש כאן שמאל ויש לו את כל הסיבות להרגיש שייך. הבחירות הן לא "רק לא נתניהו", הן מאבק על ערכים המשותפים לכולנו ועל יכולתה של ישראל להיות מדינה פלורליסטית ופתוחה שמסוגלת לנהל דיון מורכב. זה מאבק על ערכים, אמנם ערכים שנתניהו שוחק עד דק, אבל המטרה היא לא "בלי נתניהו" אלא "ישראל חזקה ודמוקרטית". היא לא יכולה להיות כזו עם נתניהו אבל ללא שמאל על כל גווניו. הגיע הזמן לשחק משחק חדש: "שמאלנים השמיעו קול".