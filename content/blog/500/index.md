---
date: 2018-01-29 13:20:00+02:00
description: ???
source: https://www.haaretz.co.il/blogs/karenhaber/2018-01-29/ty-article/0000017f-f8f2-d2d5-a9ff-f8fe7ed70000
tags: דעות
title: תסתכלו על הפולנים ותראו אותנו
---

החוק הפולני שמנסה לצמצם למינימום כל קשר בין פולין לבין הפשעים שבוצעו בשואה צריך להטריד. אור השמש, כידוע, הוא הדרך לטפל בכתמים, לכן הפניית זרקור על תקופה אפלה היא הדרך לא רק לחקר האמת, אלא גם הדרך להתמודד, שהיא חיונית לבניית חברה מודעת ומוסרית יותר. אבל לפולנים, כמאמר הקלישאה השחוקה, טוב יותר בחושך, אז הם עמעמו את הזרקור באמצעות [חוק שמאפשר להחשיך את התקופה החשוכה ממילא](/news/world/europe/2018-01-27/ty-article/.premium/0000017f-e0bd-d38f-a57f-e6ff88c40000). 

התמודדות עם עבר מורכב, [והעבר הפולני בתקופת השואה](/news/world/europe/2016-08-18/ty-article/.premium/0000017f-f715-d47e-a37f-ff3d83a40000) בהחלט עונה להגדרה, מחייבת שיח רחב ככל האפשר, אבל [החוק הפולני החדש](/news/politics/2018-01-27/ty-article/0000017f-e0c4-d38f-a57f-e6d6bbc50000) סותם על זה את הגולל. בסיכומו של דבר, החוק הפולני הוא ניסיון לשנות ולעצב נרטיב, לאפשר רק דרך אחת לספר את הסיפור. אם יש משהו שההיסטוריה מלמדת זה שהאמת אינה נרטיב אחד אף פעם, אלא חיבור של נרטיבים. הסיפור של פולין בתקופת השואה הוא כל הסיפורים כולם – של פולנים אנטישמים ומשתפי פעולה, של פולנים יהודים שנרצחו, של פולנים, יהודים ולא יהודים, שלחמו במחתרת, של פולנים שסיכנו את חייהם והצילו נפשות, של פולנים פרטיזנים, של פולנים פליטים ושל פולנים שהפנו מבט באדישות – אלה ועוד הם הסיפור של פולין בתקופת השואה. רק מבט רחב, שמאפשר חשיפה מלאה של כל מגוון התנהגות פולנית, על האצילות ועל המחפירות שבהן, באמת יכול להתמודד עם עבר כל כך מורכב. 

זה נכון לפולין וזה נכון לכל מדינה אחרת בכל תקופה, היא לא מוכרחה להיות אפלה. צמצום הנרטיב אינו רק בהתייחסות לעבר ולהווה, דווקא כל כובד משקלו של צמצום הנרטיב מוטל אל העתיד, אל הדורות הבאים והאופן בו הם יספרו את הסיפור והלקח אותו הם ישאבו מההיסטוריה. פולין, שמעולם לא באמת הצליחה להתמודד עם [תקופת השואה האפלה שלה](/magazine/2017-02-02/ty-article/.premium/0000017f-e360-d75c-a7ff-ffedc84d0000), מבקשת למען הדורות הבאים לצמצם את המעורבות ואת האחריות שלה למעשי ההשמדה שהתרחשו על אדמתה הכבושה. ברור שהסיפור של פולין מורכב יותר מהשלכת האחריות הבלעדית על גרמניה הנאצית, אבל זאת הדרך הקלה ביותר – פולין לא מתכחשת, אלא [מסתתרת מאחורי הכיבוש הנאצי](/news/world/2016-08-17/ty-article/0000017f-f661-d318-afff-f76318770000). 

תסתכלו על הפולנים [ותראו אותנו](/blogs/eyalmegged/2018-01-28/ty-article/0000017f-f8ec-d47e-a37f-f9fc187e0000). זו תקופה כזו, החוק הפולני הוא רק תסמין. אם ניטיב להסתכל נראה שזה קורה כמעט בכל מקום. זה עידן צמצום הנרטיב והוא נוח, הוא מרדד את השיח ובונה בעיקר על [בורות של הציבור הרחב](/blogs/tuvi/2017-09-26/ty-article/0000017f-f8f9-ddde-abff-fcfdc76e0000). על חברה שנמאס לה לבחון ולבדוק, תנו לה רק לחם, שעשועים וסיסמאות. דווקא בעידן בו ידע זורם מתחת לאצבעות והנגישות למידע מעולם לא היתה קלה יותר, אנחנו נאטמים לידע ונצמדים לסיפור, כמה שיותר פשוט, שנעים לספר. הבנת המורכבות של המציאות ככלל היתה אמורה להיות פועל יוצא של עידן הידע, אבל במקום זה היא יוצרת גל הפוך של השתבללות – כמה שפחות לדעת ולהבין. 

 עברו לתצוגת גלריהבני הזוג נתניהו מסיירים עם קארן ומייק פנס ביד-ושם בשבוע שעבר. לכל מדינה צמצום הנרטיב שלהצילום: רונן זבולון / אי-פיהבורות מאיינת את השאלות שידע גורר מטבעו. אלא שהתקדמות אנושית, והמדע הוא דוגמא מובהקת, נבנית על שאלות, וההכרה בכשלים, או בבעיות, ומציאת פתרון, הן שמאפשרות את ההתקדמות. במקום שבו אנחנו מפסיקים לשאול את עצמנו שאלות קשות אנחנו נזקקים למשהו אחר, משהו שיפיג את החשש שיוצרות השאלות, לרוב אותו משהו הוא אמונה. האמונה מסייעת לייתר את הספק שלא באמצעים רציונליים. 

נוח לראות את זה אצל הפולנים, קשה יותר להפנות את המבט הביקורתי הזה אלינו. זה לא רק גל הצעות החוק או החוקים שנועדו לחזק את הנרטיב הישראלי ולאיין כל נרטיב אחר, זה גם לא רק אווירת ה"אין כיבוש" שמשתרבבת כמעט לכל נאום פוליטי מהימין, זה גם אקסיומות שונות שנשתרשו. אם ניקח לדוגמא את "צה"ל הוא הצבא המוסרי בעולם", אם צה"ל הוא הצבא המוסרי בעולם, ונניח לעובדה שחיבור בין צבא ומוסר אוקסימורוני במהותו, הרי שעליו [לבחון באופן רצוף ובלתי פוסק את פעולותיו](/blogs/johnbrown/2018-01-04/ty-article/0000017f-f8e5-d47e-a37f-f9fd75bd0000). 

גוף כזה היה מייתר את קיומם של ארגונים כמו "שוברים שתיקה", כיון שמראש אם היו פעולות לא מוסריות, המנגנון היה מחייב בחינה פנימית בזכוכית מגדלת כדי לפתור את האנומליה - זה לא קורה. גוף השואף למוסריות לעולם לא ינוח על זרי דפנה ויקשור לראשו כתרים, משום שהשאיפה להיות מוסרי היא פעולה יומיומית. תיוגו של צה"ל כ"הכי מוסרי" מייתרת בחינה ביקורתית ומאפשרת בריחה למחוזות התירוצים שמקורם חיצוני, כמו: "זה הצד השני שיורה מתוך ריכוזי אוכלוסייה ולכן אין לנו ברירה". 

היסטוריה, כמו גם המציאות, היא דבר מורכב, קל לנו מאוד לראות את הבעייתיות בצמצום הנרטיב כשהוא בא לידי ביטוי אצל אחרים. כאשר בישראל נעשה ניסיון לדכא אקטיבית כל נרטיב שלא מסתדר עם "אין עם כובש בארצו" ו"בכלל אין דבר כזה פלסטינים", הביקורת על החוק הפולני מרגישה מרירה, כי תכל'ס רק הגיוני היה שאיזשהו ח"כ מהימין יגייר את הצעת החוק הפולנית ויתאים אותה למציאות הישראלית של אין כיבוש ושמי שאומר אחרת ייענש. להסתכל על הפולנים, בלי רגע להסתכל על עצמנו, זה קצת יותר ממביך, אפרופו לקחים. אבל היי, זה לגמרי מסתדר עם עידן ה"אפס במודעות עצמית" שהולך ומשתרש בעולמנו.