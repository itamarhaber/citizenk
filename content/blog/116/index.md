---
date: 2021-06-09 16:33:00+03:00
description: ???
source: https://www.haaretz.co.il/family/homeschooling/2021-06-09/ty-article/.premium/0000017f-f8cb-ddde-abff-fcef6c7a0000
tags: חינוך
title: עלינו ללמד את ילדינו אהבה לאדם באשר הוא אדם. גם אם זה עולם שעדיין חדש לנו
---

חודש הגאווה הוא אמנם חודש חשוב להגברת המודעות לזכויות קהילת הלהטב"ק, אבל ראוי להודות שהמאבק להכרה אינו מתרחש רק ביום או החודש, אלא במהלך החיים עצמם. הדרך לחזק את השינוי הכל כך חשוב לעבר שוויון זכויות מלא, קבלה, הכלה ושמירה על הביטחון האישי של חברי קהילת הלהטב"ק, לא תעשה באמצעות יום אחד או חודש אחד, אלא בכל השנה. ולדוגמה ההורית שלנו, יש חלק עצום בזה.

לאחר שנים של דיכוי חברתי, אזרחי ומשפטי, ולמרות שגם היום עדיין לא מעט מחברי הקהילה חיים בפחד ותחת אלימות והמאבק לשוויון עוד לא הסתיים, בני הנוער בכל זאת חופשיים הרבה יותר מבעבר ובעלי אפשרויות רבות יותר לבחור את הבחירות שלהם ולהיות שלמים עם עצמם.

אני מודה שקשה לי לעקוב אחרי כל סוג חדש של נטייה מינית, זהות מגדרית או הגדרה עצמית, והנוער מעדכן אותן בתדירות שלא פעם מוצאת אותי מבולבלת. אני לא פוטרת את כל ההגדרות האלה בביטול. להפך, חוסר ההבנה שלי גורם לי לגשת לנושא בחרדת קודש, מתוך כבוד לכל הגדרה עצמית של אדם, כל עוד אין בה משום פגיעה באחר וזכויותיהם של כולם נשמרות. כן, זה מבלבל, אבל גם ללמוד כל תחום חדש עשוי לבלבל אותי. רק שבניגוד לתחומי ידע, מדובר באנשים בשר ודם ולכולנו יש צורך במקום, בקבלה ובזכויות שלנו. זה עד כדי כך פשוט.

המקום של הגדרה אישית הוא המקום שלנו כהורים להכיל ולקבל את ילדינו. המחשבה שיש אפשרות שילד יבחר בהגדרה מסוימת לעצמו והורה לא יקבל אותה, מכאיבה כמעט פיזית. דחייה כזו לא אמורה להיות כלולה בתפקיד שלנו. אני רק יכולה לדמיין את הקושי של אדם צעיר להסביר את עצמו כשהוא נתקל בהתנגדות מהמשפחה, וכמה קל יותר היה לקבל אותו ולתת לו חיבוק במקום זאת. התפקיד שלנו כהורים הוא בעיקר ללמד אותם להיות בני אדם, וככאלה לקבל בני אדם אחרים.

כאן - דיגיטלבאופן טבעי מעולם לא צמצמנו את האפשרות של ילדינו לאהוב אנשים. זה מצחיק, אבל די בתשובה כמו "למה שזו תהיה בהכרח חברה?", לשאלה המטופשת באופן כללי, ואף עוד יותר כשמושא השאלה בן ארבע: "מה תעשי כשהוא יביא הביתה חברה?" (אגב זה יעיל פעמיים: גם מעביר מסר ברור לילד שכל בחירה היא נכונה, וגם סותם לרוב את הפה של אנשים מסוג זה), כדי לשנות את התפיסה שאין נכון או לא נכון באהבה ואין דרך אחת. לא פעם אמרתי לילדיי שאכבד כל בחירה שלהם, ושהדבר היחיד שמשנה לי הוא האושר שלהם, פשוט כי זה נכון. אבל אולי הדבר החשוב ביותר בעיניי הוא הנכחה בחיי היומיום.

הנכחה יכלה להתרחש באופנים רבים, באמצעות חברים ומעגל חברתי כמובן, אבל גם דרך בחירה של ספרים שיש בהם גיבורים מהקהילה, למשל. אגב, בסדרות הספרים לנוער של ריק ריירדן ("פרסי ג'קסון", "גיבורי האולימפוס" ועוד) הנושא עולה בצורה נהדרת, למרות שבגיל הזה לא אנחנו בוחרים את הספרים. זה גם לדבר בטבעיות על אישה שאוהבת אישה, על גבר שאוהב גבר ועל אדם שנולד ילדה אבל הרגיש שהוא ילד, או אדם שמרגיש נוח גם וגם, בטח ובטח במשפחות הטרוסקסואליות.

בהגדרות הכי בסיסיות שלנו כבני אדם זה המקום שלנו כהורים לקבל אותם, בלי תנאים, בלי סייגים, פשוט כמו שהם וכמו שהם מגדירים את עצמם. זו הגדרה שלהם לבחור בה, ושלנו לקבל. בלי שיפוטיות, בלי ניסיון לשנות, רק לתמוך ולהעניק מרחב בטוח. אנחנו לא חיים דרך הילדים שלנו והם לא כאן על מנת להתאים לשבלונה כתובה מראש, יש להם פעם אחת לחיות ועדיף שיחיו אותה בשלום עם עצמם ואם אפשר גם עם בני אדם אחרים.

קופצת לרגע השבוע שבו הבנזוג שאל איך השיר "Pride" של U2, שהתנגן ברקע, לא הפך לשיר של חודש הגאווה, בכל זאת בונו שר בו: "in the name of love", ואז פתאום הכל התחבר. זה הרי גדול יותר מאיתנו, את האהבה הזו לאדם באשר הוא אדם אי אפשר לנכס רק למאבק אחד לשוויון. את התמיכה בזכויות אדם בכלל ושל זכויות קהילת הלהטב"ק בפרט צריך להנכיח כל יום, כל השנה, ובכל גיל, עד שההגדרה האישית של אדם באשר הוא אדם תהיה חופשית מאלימות, מנידוי ומאפליה.

*מוזמנים לשלוח שאלות ונושאים לדיון למייל [LegadelBabait@gmail.com](mailto:LegadelBabait@gmail.com)*

לחצו על הפעמון לעדכונים בנושא:
------------------------------

* [להט"ב](/ty-tag/lgbt-0000017f-da2b-d249-ab7f-fbebeddf0000)
* [הורות](/ty-tag/parenthood-0000017f-da26-d938-a17f-fe2ebef50000)
* [הורים](/ty-tag/parents-0000017f-da26-d432-a77f-df3ff15e0000)