---
date: 2018-10-18 11:06:00+03:00
description: ???
source: https://www.haaretz.co.il/blogs/karenhaber/2018-10-18/ty-article/0000017f-f8ae-ddde-abff-fcef89ec0000
tags: דעות
title: כבוד המת מת, נשאר רק כבוד ראש הממשלה
---

אומרים ש"אין אדם נתפס בשעת צערו", ובכל זאת, לנוכח שלל האפשרויות שעמדו בפני ראש הממשלה הבחירה במשפט "[את לא מעניינת, את משעממת](/news/local/2018-10-16/ty-article/0000017f-e864-dc7e-adff-f8ed8ec30000)" מאירה את בנימין נתניהו במערומיו - אדם שבטוח שאין לו תחליף ושמותר לו הכל. ההשתלחות הזחוחה שלו באורנה פרץ לא נעשתה מתוך יגון עמוק, הרי [יעקב וינרוט היה מתהפך בקברו](/news/law/2018-10-18/ty-article/.premium/0000017f-e93e-df5f-a17f-fbfedd020000), רק שהגופה עוד לא הספיקה להתקרר והתירוץ כבר נשלף. כבוד המת מת, נשאר רק כבוד ראש הממשלה. ההשתלחות בפרץ לא היתה אלא היבריס, השפלה לטובת סיפוק עצמי. המשכו, שלווה בתנועת יד, "תביאי דברים מעניינים", רק היה בגדר "וידוא השפלה". כי אף אחד לא מבקר את ראש הממשלה, אוזנו כרויה רק למצמוצי לשונות. 

איך שלא נהפוך את זה, אורנה פרץ, אזרחית ישראלית ותושבת קרית שמונה, שממש לא משנה למי היא מצביעה (ליכוד), דיברה מתוך כאב אישי על מצוקה ציבורית אמיתית: [ההזנחה הרפואית של אזור קריית שמונה](https://www.themarker.com/news/2018-10-16/ty-article/.premium/0000017f-e8aa-dc7e-adff-f8af78b40000). ראש הממשלה יכול היה להתעלם, להגיד שאינו מתייחס לקריאות מהקהל או פשוט להתייחס ברצינות לטענות ולומר משהו בנוסח "זה אכן נושא סבוך וכולי תקווה שההישג שאנו מציינים היום הוא תחילתו של תהליך, שאמנם החל באיחור, אבל החל". כבר חמש שנים שתושבי קריית שמונה צריכים לנסוע כ-40 דקות עבור טיפול רפואי ראשוני. אלה לא "[סלונים מפוארים](https://www.themarker.com/news/politics/2018-10-15/ty-article/.premium/0000017f-e823-d62c-a1ff-fc7bd62a0000)", זה מוקד רפואי. אלה לא חמוצים, זו מצביעת ליכוד, אזרחית. 

תגובת נתניהו לתקרית בקרית שמונהאבל ראש הממשלה לא ראה אפילו צורך התנצל ואף נתן לצוות הסושיאל להסביר בעמוד הפייסבוק שלו ש"בעומק הכאב והצער, הרגשתי שזה פשוט לא היה מתאים". מזל שהסטטוס לא לווה בתמונה של נתניהו ליד מודעת אבל על וינרוט בחדר מדרגות. לא אלמן ישראל וצוות הסושיאל, בדיוק ברגעי הכאב והיגון של ראש הממשלה, עלה למתקפה: הבוטים הואכלו במסר שהוכתב מלמעלה - אורנה פרץ היא פעילת שמאל הנתמכת על ידי הקרן החדשה, אות הקין החדש בציבוריות הישראלית. שעה אחרי כבר הוסטה האש בפייסבוק לעבר יאיר לפיד "שזלזל באדם מבוגר". אלא שלפיד לא זלזל באיש, להיפך, הוא ביקש מהצעירים להקשיב לתשובה. עבור נתניהו האמת היא ככל הנראה כמו אורנה פרץ - משעממת ולא מעניינת - לא מגניב בכלל. 

בסיפור שלפנינו כבר אין ילד שמצביע על המלך ואומר שהוא עירום. המלך עומד ומצהיר שהוא עירום והציבור מוחא לו כפיים. שום יגון לא יכול להסביר את התנהגותו של נתניהו. זו התנהגות של מי שמרגיש שהכל מותר לו. עומדת אזרחית ושואלת על שנים של הזנחה רפואית פושעת של אזרחי הצפון והתשובה של ראש הממשלה היא שהוא ורעייתו אוהבים את האזור? ידע כל אזרח בצפון כי אמנם אין לו מוקד רפואי חמש שנים, אבל אהבת המנהיג ורעייתו נתונה לו. שנאמר אם אין MRI, יש ד"ש ונשיקה משרה. 

 עברו לתצוגת גלריהתגובות ברשת לאורנה פרץצילום: צילום מסך"תביאי דברים מעניינים", אמר האיש שהיה קשוב להפליא בשעה ששר התקשורת שלו [הפליג בתשבוחות מביכות עליו](/news/politi/2018-09-29/ty-article/0000017f-e7c9-d62c-a1ff-fffb0fc60000) בשולי העצרת הכללית באו"ם. לקרקס של נתניהו לא מביאים בעיות, הכניסה מותרת רק בליווי מחמאות ולשון שלא בוחלת בשום אמצעי או לחילופין מתנות. האימפרטור נתניהו אוגוסטוס, מתנת האל לעם הנבחר, לא מבין ביקורת, רק חנופה, וזו הסיבה שהוא לא מפסיק לשאול את התקשורת למה לא אומרים עליו מלה טובה. 

"בשלושה דברים אדם ניכר בכיסו, בכוסו ובכעסו", כיסו של נתניהו נטול ארנק, כוס אשתו מלאה שמפניה שלנתניהו אין בעיה לקבל ממיליונרים, וכעסו ניכר אתמול (רביעי), כשתושבת קריית שמונה שאלה אותו שאלה אמיתית מ"החיים עצמם" ובמפתיע לא על איראן. ארבע קדנציות כראש ממשלה ומנטרה שאין לה תחליף הפכו את נתניהו לשיכור מכוח. הוא שכח שתפקידו לשרת את הציבור ומאמין שזה הציבור שחייב לו. לכן, דברי ביקורת הם לא לגיטימיים, הם מסמנים אויב. שנאמר: אל תהיו ארנה פרץ, תהיו איוב קרא ובנתניהו נתברך, או שלא.