---
date: 2021-11-16 15:27:00+02:00
description: ???
source: https://www.haaretz.co.il/family/homeschooling/2021-11-16/ty-article/.premium/0000017f-f8e6-ddde-abff-fce7a1240000
tags: חינוך
title: הילדים נמצאים בחינוך ביתי ואין לך רגע לעצמך? צרי אותו
---

בהמשך למקום שבו הסתיים [הטור האחרון](/family/homeschooling/2021-11-02/ty-article/.premium/0000017f-f8a5-d460-afff-fbe76ac50000), חלוקת האחריות בין בני הזוג בתוך מסגרת של חינוך ביתי משפיעה על עוד נושא חשוב - מציאת הזמן והמקום לעצמך. משום ש[בעיקר נשים](https://www.smkb.ac.il/media/jk0d2i0v/avisag_henreit.pdf) הן אלה שבוחרות להיות בבית בחינוך הביתי, המאמר כתוב בלשון נשית (אך, כמובן, פונה לשני המינים). 

אם יש משהו שאפשר להגיד באופן גורף על ההחלטה לחנך בבית, הרי שזו החלטה מאוד טוטאלית. כך, בין המסירות לבחירה, הרצון להראות לסביבה שזה אפשרי בהחלט והמטלות הרבות, שכרוכות בהפעלה וארגון של ימים שלמים, קל מאוד למלא את היום ו"לטבוע" בעשייה ותוך כדי גם לשכוח את עצמך; מתכון לא רע לשחיקה לאורך זמן. אם הייתי צריכה לתת טיפ להורים שבוחרים חינוך ביתי, זה היה לפנות באופן מודע פרק זמן קבוע בשבוע שהוא זמן אישי, גם אם קצר בהתחלה. 

המעבר לחינוך ביתי לא פעם יוצר שפה חדשה עם לקסיקון ותוכן משלה. כל תקופה בהורות דורשת מאיתנו הסתגלויות שונות - והדרך שבה נגיב אליהן תלויה בנו. כמו כל מסלול בו אנחנו בוחרים בחיים, חינוך ביתי לא מביא עמו רק דברים טובים; הוא מזמן קושי, אתגרים ומורכבות, אבל אם הדברים נעשים מתוך בחירה שלמה, קשה יותר לערער אותה וקל יותר לקבל גם את החלקים הפחות נעימים והשוחקים. בסופו של דבר זה נכון גם למקום העבודה, או למערכות יחסים לקיחת אחריות ומציאת דרכים טובות להתמודד עם הקשיים. ואכן, לגדל ילדים ולהיות איתם 24 שעות ביממה זה לא פשוט, אבל זה גם מאוד מתגמל. 

 

קשב לעצמנו
----------

   
הניסיון שלי מלמד ששלוש השנים הראשונות עם כל ילד הן באופן טבעי הרבה יותר אינטנסיביות ושואבות, ועוד יותר כאשר מדובר בילד שני או שלישי. אבל גם בתנאים הללו ניתן למצוא זמן, לפחות אחת לשבוע ורצוי מחוץ לבית, לעצמך. בהמשך, מגיל שלוש של כל ילד, יש מי שחשות הקלה של ממש בעומס; המעבר מינקות לילדות משחרר זמן פנוי וצריך לדעת לקחת אותו. אפילו במשך היום אפשר למצוא זמן קצר לקרוא, להתאמן, לנגן או לשמוע מוזיקה - גם כשהילדים ערים. לפעמים זה אף יכול לגרום להם להתעניין גם או להצטרף. 

ככל שהילדים גדלים, יש מצד אחד יותר מחויבויות בתוך סדר היום, אבל יש גם נטילת אחריות ועצמאות מהצד שלהם. כך אפשר לשלב - בזמן שהם לומדים עצמאית וצריכים אותך מדי פעם - עבודה, רגע לעצמך, או טיפול במשימות או מטלות בבית. כמו בכל תחום, יש חשיבות לקשב שלנו לעצמנו. במידה רבה ואולי אפילו אוטומטית, אנחנו עשויות לשים את עצמנו בסוף סדר העדיפויות, גם כשאנחנו יודעות שזה לא נכון בשום צורה. כאמור, אל תשכחו לשבץ באופן שיטתי ואפילו מכני זמן שהוא רק לעצמכן/ם ועשו בו מה שטוב לכן/ם. כל הרעיון שעומד מאחורי הבחירה בחינוך ביתי הוא מודעות, וזו צריכה להיות רב-תחומית ולכלול גם אתכן בסיפור. 

**הנה כמה פתרונות אפשריים:** 

**מפגשי בוקר.** זמנים בחוגים בחינוך ביתי או מפגשים של משפחות שבהן הנוכחות ההורית פחות חיונית, מאפשרים יותר פנאי. אפילו רק שיחות עם אימהות אחרות בזמן חוגים או מפגשים כאלה יכולות להיות מרעננות. 

**תורנות אימהות.** פתרון מעולה בתוך החינוך הביתי הוא מציאת שותפה עם ילדים בערך בגיל שלך - אם הם כבר חברים, מה טוב - והנהגת תורנות שבועית כל פעם אצל מישהי אחרת, כשהאמא השנייה משוחררת לענייניה. 

**זמנים קבועים עם סבתא או סבא.** אם יש אפשרות כזאת היא יכולה להיות חיובית ומגבשת לכל הצדדים. גם סבתא וסבא נהנים, גם מחזקים קשרים וגם מאפשרים לך קצת זמן לעצמך - ואם אפשר באופן קבוע ושבועי מה טוב. 

**בייביסיטר.** מה שלא בא בחינם, יכול לבוא בתשלום. בייביסיטר הוא בהחלט פתרון אם מתאפשר מבחינה כלכלית. 

**חברים בבית.** אמנם חברים שמתארחים אצלנו זה לא בדיוק מוגדר כזמן מנוחה, אבל יש פחות צורך בדרך כלל בנוכחות שלך כהורה, בוודאי ככל שהם גדולים יותר. 

**קימה מוקדמת/הליכה לישון מאוחר.** לנצל את הזמן בו הילדים ישנים. 

**קביעת זמני מנוחה.** זה לא בהכרח מתאים לכל המשפחות, אבל אנחנו הנהגנו זמני מנוחה אישיים ופרטיים בצהריים, גם כשהילדים כבר לא ישנו במהלך היום. 

*מוזמנים לשלוח שאלות ונושאים לדיון למייל [LegadelBabait@gmail.com](mailto:LegadelBabait@gmail.com)*

לחצו על הפעמון לעדכונים בנושא:
------------------------------

* [משפחה](/ty-tag/family-0000017f-da26-d718-a5ff-faa66fb10000)
* [הורים](/ty-tag/parents-0000017f-da26-d432-a77f-df3ff15e0000)
* [הורות](/ty-tag/parenthood-0000017f-da26-d938-a17f-fe2ebef50000)
* [חינוך](https://www.themarker.com/ty-tag/0000017f-da2f-d494-a17f-de2f87270000)