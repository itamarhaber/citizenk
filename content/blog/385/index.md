---
date: 2019-03-21 16:07:00+02:00
description: ???
source: https://www.haaretz.co.il/food/cookingwithkids/2019-03-21/ty-article/0000017f-f8b5-d47e-a37f-f9bd34de0000
tags: בישול
title: עוגיות לימון מושלגות ומזוגגות
---

כנראה שגם לכיתה ג' הגיע הדיון על ופל לימון כן או לא, וקטינא חזר הביתה אפוף במחשבות פילוסופיות על משמעות החיים בין לימון ושוקולד. אני לא גיבשתי דעה על ופל לימון, אני די אדישה כלפיו ובכך הוצאת את עצמי מן הכלל שכידוע אומר שוופל לימון או שאוהבים או ששונאים. הדיון על לימון המשיך לעוד תחומי חיים רבים וקטינא נדהם לגלות עולם שלם שכולו צהוב וחמצמץ. אבל איכשהו מתישהו חזרנו לאוכל, ספציפית - עוגיות.

"עוגיות לימון לא יכולות להיות טעימות", טען קטינא בתוקף והטיל עליי את חובת ההוכחה. אני את שלי עשיתי, אבל קטינא סירב לטעום ואני בטח לא אתעקש כשמדובר במתוקים ועוד יותר כשהמתוקות האלה כל כך טעימות. הייתי רוצה להגיד שזה משאיר יותר לי, רק שהן התחבבו יותר מדי על כל שאר דרי הבית ומסתופפיו הצעירים שלא נשאר כלום כבר יום למחרת.

עקרונית למה להכביר במילים אם אפשר תמונה? ובכן, למרות שהפעם התמונות הצליחו לי באופן חלקי אני בכל זאת אכביר במילים כי כזו אני וחוץ מזה, הגיע הזמן שנפתח את זה אחת ולתמיד. בוודאי כבר תהיתם מדוע לא תמיד התמונות במדור זה שלי ובכן זה כי אני בהחלט מבשלת וגם כותבת עם המון אהבה, אבל איכשהו עם צילום זה סיפור אהבה-שנאה. אז סליחה, לעיתים אני לא מותירה הרבה ברירה לעורך המופלא של שורות אלה (שבוודאי היה עורך את הסופרלטיב החוצה, אבל אני לא מרשה, ממש כך) אלא לחפש תמונות של אחרים. אז אם אין תמונות שלי, זה רק בגלל זה ועמכם הסליחה, יש לקוות שזה רק ישתפר.

**עוגיות לימון מזוגגות (כ-50 עוגיות)**

 עברו לתצוגת גלריהצילום: קרן הבר **מה?**

180 גרם חמאה רכה

3/4 כוס (180 גרם) סוכר

2 חלמונים

1/2 כפית (3 מ"ל) תמצית וניל איכותית

1/4 כפית (1.5 גרם) מלח

2 כוסות (280 גרם) קמח

**לזיגוג:**

100 גרם אבקת סוכר

2 כפות (30 מ"ל) מיץ לימון

1 כפית גרידת לימון (זסט)

**איך?**

 עברו לתצוגת גלריהצילום: קרן הבר לקערת מיקסר מכניסים את הסוכר ואת החמאה ומקציפים כ-4 דקות עד לקבלת תערובת תפוחה ובהירה.

מוסיפים את החלמונים, תמצית הווניל והמלח וממשיכים להקציף.

כאשר התערובת אחידה מוסיפים את הקמח בהדרגה עד שהתערובת מתגבשת לבצק.

מעבירים את הבצק למשטח עבודה מקומח ולשים אותו בידיים עם מעט קמח. כאשר הבצק אחיד ונוח ללישה חוצים אותו לשניים, מכדררים לכדור ומגלגלים כל כדור לנקניק בקוטר של כ-3 ס"מ.

עוטפים כל נקניק בצק בניילון נצמד ומכניסים לקירור לחצי שעה (במצב הזה ניתן להשאיר במקרר 24 שעות עד לאפייה).

מחממים תנור ל-180 מעלות.

על תבנית תנור סטנדרטית פורשים נייר אפייה.

מוציאים את נקניקי הבצק מהמקרר ופורסים אותם לפרוסות בעובי של כ-0.5 ס"מ ומניחים כל פרוסה על נייר האפייה, תוך שמירת מרחק של כ-1.5 ס"מ בין עוגייה לעוגייה.

 עברו לתצוגת גלריהצילום: קרן הבר מכניסים לתנור ל-16-20 דקות עד שהעוגיות מזהיבות.

לקערה קטנה מכניסים את כל חומרי הזיגוג ומערבבים היטב עד לקבלת תערובת אחידה ונטולת גושים.

מוציאים את העוגיות מהתנור ומצננים.

טובלים כל עוגייה בזיגוג, אחרי כשעה על נייר אפייה ניתן להכניס אותן לכלי אטום, הן נשמרות כשבוע, עקרונית.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)