---
date: 2018-07-19 14:00:00+03:00
description: ???
source: https://www.haaretz.co.il/food/cookingwithkids/2018-07-19/ty-article/0000017f-f8fc-ddde-abff-fcfd81370000
tags: בישול
title: 'לצאת מהקופסא: מקרוני וגבינה כמו בספרים, רק יותר טוב'
---

אין מאכל יותר אמריקאי ממקרוני וגבינה – מהיר, משביע וטעים ומוגש באהבה לפחות ערב אחד בשבוע. למגינת ליבה של סבתי האמריקאית, כשביקרתי אצלה כילדה, קופסאות ה"מק אנד צ'יז" של קראפט היו הדבר היחיד שאכלתי אצלה, אלא אם כן סוכריות M&M's נחשבות בספירה. לאורך השנים הפכו אצלי הקופסאות של המקרוני וגבינה לדיירות קבע ולשאלה איך באים מקרוני וגבינה לעולם היתה – בקופסאות להכנה מהירה.

אבל לא עוד. כשקלטתי פתאום שהצאצאים אוכלים אחת לשבוע מזון מתועש במטבח ה"הו, כה ביתי" שלי ובעידודי, פתאום התחלתי להרגיש אי נוחות. אחר כך ניסיתי להדחיק את המחשבה על הקופסאות ועל שקיות הכימיקלים המתחזים לגבינה ולשכנע את עצמי שהנוחות שווה את זה, אבל היא לא. שיחה עם הילדים על מה שבעצם אנחנו אוכלים הביאה את המרכזית לחפש מתכונים להכנה ביתית. לקח לנו זמן להגיע למרקם ולצבע של "הדבר הלא אמיתי" בגרסא של הדבר האמתי בהחלט. והתוצאה הרבה יותר מוצלחת עכשיו כשיצאנו סופסוף מהקופסא וההכנה? בסך הכל 20 דקות מה שאומר שזה לגמרי שווה במבחן התוצאה.

ולחובבי ההיסטוריה, כי מזמן לא הקדשנו פה פינה: הידעתם שהבאת המק אנד צ'יז לארה"ב היא לא פחות מתקדים נשיאותי? ובכן – כן. בזמן כהונתו כשגריר בפריז, נחשף ג'פרסון, בחצר המלך ולא רק, למנעד קולינרי רחב. אחת המנות בהן התאהב היתה מנת מקרוני. מעט לפני שעזב ג'פרסון את פריז כדי לשוב לארה"ב ולהתמנות לשר החוץ האמריקאי הראשון, הוא הזמין מכונת פסטה בנאפולי עם דרישה מדויקת של תבנית פסטה. המכונה הגיעה לפריז אחרי שג'פרסון עזב, אבל לפני שהמכולה שלו עשתה את דרכה אליו ולכן גם מכונת הפסטה הספיקה להישלח. בתו הבכורה, שניהלה את משק הבית של ג'פרסון האלמן, הכניסה לתפריט הבית במנטיצ'לו מקרוני וגבינה, כמו שאנחנו מכירים אותה היום, פחות או יותר. ככל הנראה המתכון הג'פרסוני המקורי הכיל גם בורבון וביצים. יש תיעוד מארוחה נשיאותית ב-1802 של המנה וגם של קניה גדולה של מקרוני שערך ג'פרסון ב-1809 כנשיא. רואים? ידע הוא לא תמיד כוח ובכל זאת. 

**מקרוני וגבינה (כ-4-5 מנות)**

 עברו לתצוגת גלריהמקרוני וגבינה צילום: Getty Images IL**מה?**

1 חבילה (500 גרם) פסטה קצרה (רצוי מקרוני)

4 כוסות (960 מ"ל) חלב

2 כוסות (200 גרם) גבינת צ'דר כתומה/אדומה מגורדת, אגב מי שאוהב פחות גבינה יכול לצמצם כמויות לפי הטעם

1 כוס (100 גרם) מוצרלה מגורדת

50 גרם חמאה

1 כפית חרדל דיז'ון (לא חובה)

מלח, פלפל שחור

1/4 כפית (2 גרם) אגוז מוסקט מגורד למי שאוהב

**איך?**

מוזגים לסיר קטן את החלב ומוסיפים את הפסטה וכפית מלח, מניחים על הכיריים מעל להבה בינונית ומערבבים. מביאים עד כמעט רתיחה, חשוב לשים לב שהחלב לא ירתח לאורך הבישול, ומנמיכים את הלהבה. מכסים חלקית את הסיר עם מכסה ומניחים להתבשל. מערבבים מדי פעם כדי שהפסטה לא תידבק לגושים וכדי לוודא שהחלב לא רותח. אחרי שהפסטה מתרככת, החלב נעשה סמיך יותר בגלל העמילן, מבשלים עוד כדקה תוך ערבוב ומורידים מהאש.

מוסיפים את הגבינות, החרדל, החמאה, עוד כחצי כפית מלח, פלפל שחור ואגוז מוסקט לפי הטעם ומערבבים היטב עד שמרקם רוטב הגבינה חלק ומגישים. אם המרקם מרגיש סמיך מידי ניתן להוסיף מעט מים רותחים (להתחיל ב-2 כפות לא יותר) ולערבב עד לקבלת המרקם הרצוי.

טוויסט לבעלי היכולת לדחות סיפוקים: אם אתם אוהבים חלק עליון קראנצ'י, ניתן לפזר פרמז'ן או מוצרלה מעל ולהכניס ל-7 עד 10 דקות לתנור שחומם מראש ל- 215 מעלות.

את המנה ממש מומלץ לאכול מיד בתום ההכנה, כשהיא מתקררת היא מתקשה ומומלץ לחמם בסיר עם מעט מים רותחים ולא במיקרו.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)