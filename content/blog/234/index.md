---
date: 2020-07-31 08:00:00+03:00
description: ???
source: https://www.haaretz.co.il/blogs/karenhaber/2020-07-31/ty-article/0000017f-f897-d887-a7ff-f8f7f8720000
tags: דעות
title: לנתניהו היה קלף משוגע, הוא בחר להחמיץ
---

האתגר שמביאה עמה הקורונה הוא בגדר "אמור לי איך אתה מתמודד ואומר לך מי אתה". בשעת מבחן אישית, שהיא גם שעת מבחן לאומית, להנהגה ולדרך שבה הנושאים מתוקשרים יש השפעה אדירה על התנהגות האזרחים. זאת, משום שההצלחה בהורדת מדדי התחלואה תלויה גם, ואולי בעיקר, במידת שיתוף הפעולה של הציבור. 

הקורונה היא קלף משוגע. בנימין נתניהו יכול היה להשתמש בו לטובתו, אבל לשם כך היה עליו לבחור לשים את האינטרס הציבורי לנגד עיניו. לו היה מתגייס למען אזרחי ישראל, כפי שתפקידו מחייב, הוא לא היה ניצב היום מול הפגנות נזעמות של אזרחים שמרגישים שאין להם מה להפסיד. זיהוי נכון של המצב היה מוביל אותו לרכוב על גלי אהדה המבוססים על הכמיהה ליציבות ולא לגל שני. למעשה, יש להניח שלו נתניהו היה בוחר נכון, המחאה היתה נותרת מנומנמת ונישתית. 

את מפת הדרכים להתנהלות נכונה לא קשה למצוא, היא הודפסה בהתאם לצעדיהן של מנהיגות כמו מרקל, ארדרן, יעקובסדוטיר ואינג-ון (רשימה חלקית). אבל במקום שנתניהו יתאפס בגראונד זירו של הקורונה וישנה את סדר העדיפויות, הוא בחר את הבחירה היחידה שהוא מכיר: זו שהוא רוצה שתהיה ברירת המחדל של כולנו – נתניהו. לא באמת מפתיע ואפילו ממש עקבי. 

את הכשלים של נתניהו קל לראות בהנכחת הרצוי מול המצוי: 

**סולידריות**: ההתמודדות מול הקורונה מחייבת סולידריות. היא זו שמגבירה את האחריות האישית ומניעה להתגייסות ולשיתוף פעולה. נתניהו בחר בטקטיקת ההפחדה תוך שימוש במונופול של המדינה על הכוח – אם לא תפעלו בהתאם להוראות יבוא שוטר. ואפרופו שוטרים, זה לא מקרי שהמשטרה לא פועלת להשגת שיתוף פעולה לטובת שלום הציבור, אלא הפכה לסכנה לציבור בדרך להשלטת ציות מלא: השר לביטחון פנים, אמיר אוחנה, לא עוסק בזה אלא בשכנים של ראש הממשלה ברחוב בלפור. גם נתניהו לא עוסק בזה. לא הגיוני שינצלו את הבמה להזכיר שלא הדו"חות והמעצרים הם המטרה אלא מיגור המגפה? 

**אמפתיה**: בעת משבר כולנו זקוקים לתחושה שרואים אותנו ושאנחנו לא לבד. לכן, האמפתיה משלימה את הסולידריות. גם מנהיגים שהפגינו אמפתיה הצליחו להניע אנשים לפעולה. אצלנו, עומד ראש הממשלה ומסביר איך כל העולם בא ללמוד מניהולו הפנומנלי, פשוט כי התדמית חשובה יותר מהחיים עצמם. 

שמענו שבחים על ראש הממשלה ונזיפות לגבי התנהלותנו, הוטלו עלינו הנחיות והן הופרו לעיני כל על ידי נבחרי ציבור, וראש הממשלה ביניהם. נציגי השלטון, ובראשם יו"ר המועצה הלאומית לכלכלה, פרופ' אבי שמחון, יועצו הקרוב של נתניהו, זלזלו בחששות הכלכליים האישיים, שהם בערך המכנה המשותף היחיד שעוד נותר בציבור הישראלי המסוכסך והמשוסע. שום אמפתיה, שום "יהודים ערבים זה לזה", שנאמר: "שכחו מה זה להיות יהודים". אפילו בבחירת המלים אין ניסיון לפברק אמפתיה - נתניהו, שלא כמנהג צ'רצ'יל, פונה אל הציבור בשעתו הקשה בגוף שני רבים ותכל'ס אומר את מה שברור כבר שנים – זה הוא או אנחנו, אבל הוא לא איתנו, גם לא בימי קורונה. 

**שקיפות, אמינות ואנשי מקצוע**: התקדימיות של הקורונה מחייבת התבססות מקסימלית על המדע, שקיפות מלאה של נתונים ועובדות, מרחב להחלפת דעות מקצועי (שאינו אולפני טלוויזיה), יצירת הנחיות הגיוניות ובניית תוכניות פעולה גמישות המתעדכנות בהתאם לנתונים. הציבור צריך מידע מבוסס ולא סיסמאות או שלטון שכל הזמן מכריז שהוא יודע הכי טוב. ההיבריס הזה מחליף את הענווה שהיתה צריכה לצוץ לנוכח האתגר. התפארויות בומבסטיות הן אחיזת עיניים אך אין מאחוריהן כלום. ולראיה: גם נתניהו הבין זאת בסוף ומינה את [פרופ' רוני גמזו לפרויקטור הקורונה](/health/corona/2020-07-28/ty-article/.premium/0000017f-e35b-d568-ad7f-f37b26f60000). 

**מפת האינטרסים של הפעולות**: אחד המאפיינים של מדינות שמתמודדות טוב עם הקורונה הוא האינטרס הפרטיקולרי. ההתמודדות עם המגפה צריכה להיות לא רק שוויונית, אלא פועל יוצא של האינטרס הציבורי הכללי ולא של קבוצות לחץ. לו נתניהו היה מחליט לפעול למען האינטרס הציבורי הכולל, הוא היה מקבל שקט תעשייתי. אך בעוד אזרחים נשלחים לחל"ת, ראש הממשלה עוסק במיצוי זכויותיו. לא מעט הכרעות שנעשו הריחו כנגועות באינטרסים זרים. אפילו חברים בכירים בקואליציה [האשימו זה את זה בשיקולים זרים](/news/politi/2020-07-20/ty-article/0000017f-e1a6-d7b2-a77f-e3a70f330000). 

התנהלות מתוך ראיית האינטרס הציבורי היא גם הניסיון לשמור, דווקא בעת משבר, על היחסים בין האזרח למדינה. נתניהו מעדיף את האפשרות של פגיעה בזכויות האזרח במקום לבקש את עזרתו. האדם שזקוק לאמון הציבור כדי להחזיק במשרתו מוכיח בפעולותיו שהוא לא סומך עלינו, האזרחים, ולא סומך על הדמוקרטיה הישראלית. לכן הוא מראש מגביל את שניהם. 

הקורונה העמידה את נתניהו בצומת דרכים והוא בחר בפנייה הלא נכונה. מזה, כבר אין דרך חזרה. הניסיון להרגיע את המצב באמצעות מינוי פרויקטור לא באמת ישנה משהו למשבר המנהיגותי. הגל העכור הזה הוא לא עניין של קורונה, זו סתימה בצינורות הדמוקרטיים שנתניהו יצר. עכשיו היא מתפוצצת לו בפרצוף משל היתה סילון מים ממכת"זית. נתניהו החמיץ את ההזדמנות האחרונה שהיתה לו כדי להירשם בין דפי ההיסטוריה כמנהיג שהתאפס. לא צריך לחכות שההיסטוריה תשפוט אותו – המציאות כבר אמרה את דברה.