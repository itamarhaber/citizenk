---
date: 2021-04-22 10:19:00+03:00
description: ???
source: https://www.haaretz.co.il/blogs/karenhaber/2021-04-22/ty-article/0000017f-f8c9-d2d5-a9ff-f8cdfd3d0000
tags: דעות
title: השוער שמבקש להקטין את השער כי "הקהל רוצה"
---

הבון-טון בישראל הוא לדבר על רצון הבוחר כמודוס אופרנדי היחידי של הדמוקרטיה. בפועל, רצון הבוחר הוא רק אחד המאפניים של הדמוקרטיה והבחירות הן כלי דמוקרטי, אבל לא המשחק כולו. ישנם חוקים ומנגנונים נוספים כמו ועדת הבחירות המרכזית ובית המשפט העליון שתפקידם לשמור על טוהר הבחירות ולפסול לדוגמה מפלגות שמקדמות מצע גזעני ולא שוויוני. 

בזמן שבבית המשפט מתנהל משפטו של ראש הממשלה, נגררה הפוליטיקה הישראלית למחוזות הזויים שבהם האינטרס האישי חשוב יותר מהציבורי, ולשום דבר מלבד ההישרדות האישית אין חשיבות. מלאכת הרכבת הקואליציה, שבדמוקרטיה פרלמנטרית אמורה להתבסס על תחרות לגיטימית בין הכוחות הפוליטיים, מתנהלת כמשחק מכור הכולל סנדול מפלגות ב"הסכמי נאמנות". אלא שבדמוקרטיה הנאמנות היא בראש ובראשונה למדינה ולבוחרים.

לדמוקרטיה יש מנגנונים כדי לאזן ולהגביל את כוחו של השלטון. לרוב יש חוקה (חוקי יסוד בישראל), יש הפרדת רשויות, עצמאות יחסית ופיקוח מצד שומרי סף. לבית המשפט תפקיד מרכזי בהגנה על זכויות האזרח ומיעוטים, וקיימות כמובן גם ההגנות לא הפורמליות שמקורן בחברה האזרחית, בתקשורת, ולא פחות מזה - בתפישת הערכים המשותפים. כלומר, אם ההנחה היא שהדמוקרטיה היא צורת השלטון הרצויה, נדרשות גם נורמות מוסריות ואינטרס ציבורי לשמור עליה.

הדמוקרטיה זקוקה להגנות האלה משום שהיא צורת משטר שבירה, שדורשת מעבר לפרוצדורה דמוקרטית גם מהות דמוקרטית (תהא פרשנותה ימנית-שמרנית או שמאלית-ליברלית). היא זקוקה ל"הגנה מפני טעויות רגעיות או שיגיונות שווא של הציבור", אבחן ב-1788 ג'יימס מדיסון, מהאבות המייסדים של ארה"ב, והמשיך כי לא פעם הציבור נסחף אחר גחמותיו שלו, או אחרי אמן פוליטי מכוון אינטרסים, לכיוונים שהוא אחר כך יצטער ואף יגנה אותם. הבעיה היא שלרוב זה קורה בדיעבד, ו"בדיעבד" היא ברוב המקרים מילה נרדפת ל"מאוחר מדי".

סבבי הבחירות האחרונים בישראל אולי בוצעו פרוצדורלית באופן דמוקרטי, אך הפכו במקביל לכלי שמאיים על המהות הדמוקרטית. בחירות חופשיות ושוות הן רק חלק אחד בסיפור. הניהול התקין של המערכת אינו מסתיים עם פרסום תוצאות האמת. לכן, הצעתו הנוכחית של בנימין נתניהו, שלא לומר הספין השערורייתי התורן שלו, לבחירות ישירות "חד-פעמיות" לראשות הממשלה, לא נועדה לפתור את הפלונטר הפוליטי, משום שאין פלונטר פוליטי: ללא נתניהו, הליכוד יכול להרכיב ממשלה בקלות. מטרתה לעקוף את העובדה שהוא אינו מצליח להרכיב ממשלה. הצעתו דומה לשוער המבקש באמצע המשחק להקטין את השער כי הקהל רוצה שהקבוצה תנצח, ואחרת - זה לא ילך. 

כשמשהו מופר בתוך האיזון העדין ששומר על הדמוקרטיה, ההתפוררות מתחילה משום שהמסילה נגמרת ולרכבת אין אחרי מה לעקוב. כשהפרת האיזון באה מתוך מוקדי הכוח, הנפגעת המיידית היא שכבת ההגנה המוסדית וערעור האמון הציבורי בה. בנקודה הזו, ששיאה במשבר פוליטי, אמור הציבור להיכנס לפעולה ולהגן על הדמוקרטיה. אך כשהמערכת חלשה כל-כך מבחינה מבנית וערכית, נפער השער להתנהגויות שבעבר היו בגדר חטא, למשל: ראש ממשלה הממשיך בתפקידו למרות שמתנהל נגדו משפט פלילי בנוגע לטוהר המידות.

דמוקרטיה שהוחלשה מתקשה מאוד להגן על עצמה מפני צעדים התוקפים אותה בכלים שלה. זו הסיבה והמסובב לבחירות החמישיות שזומם נתניהו. הוא מוכן להמר על הדמוקרטיה בשם חסינותו הציבורית. כמו במשפט שלמה הוא מוכן שישראל תיקרע לגזרים - וזו גם תהיה מורשתו. בציבור יש עדיין רבים מאוד שמוכנים לתמוך בו, אך כמו שאמר מדיסון, ה"בדיעבד" איכשהו תמיד מגיע קצת מאוחר.