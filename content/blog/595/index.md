---
date: 2017-05-03 15:24:00+03:00
description: ???
source: https://www.haaretz.co.il/blogs/karenhaber/2017-05-03/ty-article/0000017f-f8eb-d47e-a37f-f9ffaa190000
tags: דעות
title: הפסקנו לשחק "הרצל אמר"
---

שלושה ימים של מילים על אחדות, מס שפתיים במציאות שלא יכולה היתה להיות רחוקה יותר. האחדות המדוברת, כוחו של העם כפי שבמחוזותינו נוהגים לקרוא לה, מוצאת את ביטויה בהתנהלות נבחרי הציבור, אפשר להבחין בה בקלות. האחדות שם כשראש ממשלה לא שם קץ לפארסת ביזוי המשפחות השכולות בדיון על לקחי צוק איתן. היא שם בקללות, ביריקות ובדחיפות שהיו נחלת אזרחים אחרים, ביניהם גם משפחות שכולות, שהשתתפו בטקס זיכרון פרטי. היא בחוסר הרצון של נבחרי הציבור לגנות את הבריונות. היא בתגובת שר החינוך "זה לא אני זה סטודנט", שהגיעה במקום מילים כמו "אין מקום להתבטאויות מהסוג הזה ומי שיוציא מטעמי או מטעם לשכתי הודעות כאלה לא יעבוד יותר בלשכה". היא עם יושב ראש הכנסת בערב יום העצמאות שחילק את אזרחי המדינה (היהודים בלבד) לקטגוריות נוחות להבניית נרטיב.

**"תן לי לומר לך שחברי ואני לא מבדילים בין בני האדם. אנחנו לא שואלים את האדם לאיזה גזע או לאיזו דת הוא שייך. הוא צריך להיות בן אדם, זה הכל מבחינתנו."**

(תיאודור הרצל, אלטנוילנד)

"**תחזרו לאושוויץ**"

(מפגין ימני לאזרחים ישראלים שהשתתפו בטקס זיכרון אלטרנטיבי, 30.4.2017, תל אביב)

אחדות אין משמעה האחדות לשנוא את כל מי שחושב אחרת בלי להיות מסוגל לשחק ברעיון שיש מי שמחזיק עמדות אחרות. האחדות אין משמעותה להאמין בדבקות שאין כיבוש אבל לפלסטינים (שכידוע אין דבר כזה) טוב יותר תחת שלטון צבאי ישראלי מאשר כאזרחים של כל מדינה ערבית אחרת. האחדות להאמין שמי שנלחם בכיבוש לא עושה את זה מתוך אהבה לישראל אלא רק מתוך שנאה עצמית, גם אם בעיניך הוא טועה. האחדות היא בהבנה שיש מקום לכולם ולא אחדות ביצירת הגבולות מי שייך ומי לא. 

אחדות היא היכולת לשתף פעולה למען טוב משותף בתוך מגוון דעות ויכולה להתקיים רק כאשר נשמרות זכויותיו של כל אזרח. כאשר לגיטימי להשתתף בטקס יום זיכרון אלטרנטיבי ולגיטימי למחות נגדו בצורה לא אלימה, כאשר מי שרוצה להתחתן יכול לבחור לעצמו את הדרך, אזרחית או דתית. כאשר יש כבוד למסגרות האמונות של כל אחד וכל אלה לא יכולים להגיע מתוך תפיסה מונוליטית של מהו ישראלי, לא במדינה שנולדה מתוך רעיון להיות בית לאומי למגוון אדיר של בני אדם.

**"אולי נגלה בהזדמנות זו אפשרות של שיפורים חברתיים וגם נגשים אותם, שתצמח מהם תועלת גם לחלכאים ולקשי היום של אומות אחרות, ואז רק נהיה ישראליים במלוא מובן המלה"**

(תיאודור הרצל, נאום "המטרה קרבה", 1899)

**"אני לא מוכן שנהיה השמוק שכל העולם משתין דרכו. שהעולם ייקח אחריות ובמקום לדבר שגם יעשה"**

(אביגדור ליברמן, שר הביטחון של מדינת ישראל, 6.4.2017)

**"האם ניתן את כוהני דתנו למשול בנו? לא! האמונה היא אמנם הקשר המאחד אותנו; אולם חופשים אנחנו בכח החכמות והמדעים [...]. חיל הצבא וכוהני הדת שניהם כאחד נכבדים יהיו בעינינו, ככל הכבוד הגדול אשר ירחש לבנו אל משרות כהונתם, אשר עלינו לכבדן. אך בהנהגת ענייני המדינה, אשר בכבודה יתימרו, אין להם כל עסק, לבל יביאו בה מבוכה מבית ומחוץ"**

(תאודור הרצל, מדינת היהודים)

**"היום הנחנו את אבן הפינה בדרך להנהגת מדינת ישראל [..] לשמור על בטחון מדינת ישראל, לחזק את הזהות היהודית..."**

(נפתלי בנט, ראש הבית היהודי, 27.4.2017)

**"אין האידיאל הציוני שולל את הרעיונות ה'הומניים' של אהבת האנושות הכללית; הוא כולל אותם. אלא, שאין אנו רוצים להיות קוסמופוליטיים חסרי מין, אלא להודות בלאומיותנו, בשעה שאנו מטפחים את העקרונות הנעלים ביותר של ההומניות… יהיה זה בעתיד אחד מן התפקידים היפים והגדולים ביותר של הציונות להוכיח במעשה ובהתנהגות, כי שום דבר אנושי לא זר לנו"**

(תיאודור הרצל, נאום "הציונות, השובניזם ואהבת האנושות", 1899)

**"לא כל ימין הוא ימין פשיסטי, לא כל שמאל הוא שמאל בוגדני, אם נמשיך בדרך פסולה זו נוביל לפלגנות"**

(יולי אדלשטיין, יו"ר הכנסת, 1.5.2017 לא שם לב שאנחנו כבר שם)

הרחקנו משם.

**"שואלים אותי אם לעד נחיה על חרבנו – כן"**

(בנימין נתניהו, ראש הממשלה, בישיבת ועדת חוץ וביטחון, 26.20.2015)

היה היה פעם איש, אחד בנימין זאב הרצל. היה לו חזון מאוד ברור, הוא כתב עליו ועורר אנשים לעזוב את הכל ולהאמין בזכותם וביכולתם להקים מדינה יש מאין. אלא שהרחקנו מאוד ממימוש רעיונו, מתי זה היה כשהפסקנו לשחק הרצל אמר? אף אחד לא זוכר.

הרחקנו משם.

ועכשיו? עכשיו היה ראוי לתקן, אבל את הכפפה הזו אין מי שממהר להרים.