---
date: 2017-09-28 12:54:00+03:00
description: ???
source: https://www.haaretz.co.il/food/cookingwithkids/2017-09-28/ty-article/0000017f-f900-ddde-abff-fd656f870000
tags: בישול
title: 'כרוכה אחריו: השטרודל שתפס אותי'
---

מי היה האיש (או האישה) שהחליט שלסימן @ יקראו בעברית כרוכית (שטרודל) אין לי מושג, אבל בכל מקום בעולם, חוץ מישראל, שטרודל הוא בראש ובראשונה מאפה בצק דק ופריך שבתוכו מילוי, לרוב של תפוחי עץ.

הסימן @ בינלאומי אבל השטרודל הוא קודם כל וינאי, גם אם הגיע לווינה מטורקיה דרך הונגריה. את תהילתו הביאה לו וינה או שמא שם הוא רק העצים עוד יותר את תהילתה אין לדעת, אבל בניגוד לממלכה ההבסבורגית, השטרודל עודנו עמנו. הווינאים מציגים בגאווה את המתכון המתועד הראשון לשטרודל מ-1696, אבל עוד מאז לא נס ליחו ואין שום סיבה לא להעלות אותו על ראש שמחתנו.

השם שלו אולי קצת מצחיק, אבל לא חייבים לקרוא לו, רק להכין ולזלול. מקור השם מהמילה הגרמנית למערבולת, שזה די הגיוני כשמסתכלים עליו מהצד כשהוא פרוס והשם הלועזי שלו מתגלגל נהדר על הלשון, ממש כמו המאפה עצמו. המילה העברית כרוכית היא אולי מקסימה רעיונית, אבל בואו נודה על האמת היא מייבשת את הפה ומצריכה שתיית כוס אחת של מים אחרי כל הגייה.

השטרודל מושלם לעונת החגים והריח שלו מעניק קצת טעם סתווי לאוויר, אז עד שיבוא הסתיו באמת, אנחנו בעדו. במתכון הבא בצק השטרודל מספיק לשני שטרודלים וזו סיבה מצוינת לנסות להכין גם גרסא מלוחה: במקום תפוחי עץ ומתוקים פירה ובצל מטוגן (ורוטב חרדל מעל) כי הבצק הזה נפלא גם עם מילוי מלוח, שנאמר נסו ותיווכחו.

**שטרודל תפוחי עץ**

**מה?**

**לבצק (כמות לשני שטרודלים):**

250 גרם קמח

50 גרם חמאה רכה

3 כפיות סוכר

כפית מלח

1 ביצה (לא חובה, באמת שאפשר בלי)

שליש כוס מים

**למילוי (כמות לשטרודל אחד):**

3-4 (כ-750 גרם) תפוחים (אבל בעצם אפשר כל פרי כמעט) חתוכים לקוביות של כ- 1 ס"מ (אפשר גם לרסק)

75 גרם אגוזי מלך שבורים

50 גרם צימוקים

50 גרם חמוציות מיובשות

1/3 כוס סוכר

1 כף קינמון

1 כפית קליפת לימון מגורדת (לא חובה)

(אם מבשלים את המילוי וזה לא חובה יש להוסיף למצרכים 30 גרם חמאה ו-1/3 כוס שרי או פורט)

30 גרם חמאה מומסת (או ביצה טרופה) לציפוי לפני האפייה.

סדין לעבודה

**איך?**

**הבצק:**

מכניסים את הקמח למעבד מזון, מוסיפים את הסוכר והמלח, החמאה, הביצה והמים ומעבדים בפולסים עד שמתקבל בצק חלק. אוספים לניילון נצמד, מכסים ומכניסים למקרר כשעה.

**המילוי:**

עקרונית מערבבים את החומרים יחד וזהו (אפשר גם לטפטף קצת מיץ לימון), אבל הנה שדרוג:

מחממים מחבת גדולה על אש בינונית, ממיסים כ-30 גרם חמאה ושופכים את התפוחים, מפזרים את הסוכר והקינמון ומבשלים כרבע שעה. מוסיפים את גרידת הלימון וכשליש כוס פורט או שרי, מגבירים את עוצמת הלהבה ומניחים לאלכוהול להתאדות, מנמיכים את האש ומבשלים עוד כעשר דקות. מניחים להתקרר. 

**ההרכבה:**

מחממים תנור ל-180 מעלות.

מקמחים היטב משטח עבודה, ליד אזור העבודה מניחים סדין ומקמחים אותו היטב כדי שאחר כך הבצק לא ידבק אליו והוא יעזור לנו לגלגל את השטרודל וגם להעביר אותו לתבנית. מתחילים לרדד את הבצק על משטח העבודה, כדאי לשים לב שהבצק צריך להיות מאורך ומלבני כדי שנוח יהיה לעבוד איתו. הבצק צריך להיות דק מאוד, כמעט שקוף, לכן ניתן גם לעבד אותו בעזרת הידיים כאשר הבצק מונח על גב כפות הידיים יש למתוח את קצותיו (לא מהמרכז) בעדינות בידיים מאוגרפות עד שהוא נעשה דקיק. כאשר הבצק דק מספיק מניחים אותו על הסדין ומיישרים אותו.

מברישים בעדינות את הבצק בחמאה, שופכים את המילוי על הבצק ומסדרים אותו בצורה של צינור ארוך. מקפלים את שני הקצוות על המילוי ומתחילים לגלג בעזרת הסדין את הבצק לאורך. אחרי שנוצר גלילי בצק שלם מעבירים את השטרודל בעזרת הסדין לתבנית סטנדרטית של תנור ועליה נייר אפייה. מסלקים את הסדין, מסדרים את קצות הבצק. ניתן למרוח ביצה טרופה על הבצק מכל הכיוונים, אפשר גם למרוח חמאה מומסת.

מכניסים לתנור ל- 20 דקות או עד שהבצק נעשה זהוב.

מוציאים מהתנור, מצננים מעט (אפשר לבזוק אבקת סוכר מעל) ומגישים, עדיף עם גלידת וניל.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)
* [עוגות, מאפים קינוחים מתכונים](/ty-tag/cakes-0000017f-da2a-d938-a17f-fe2a21fc0000)