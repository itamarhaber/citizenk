---
date: 2018-05-16 11:10:00+03:00
description: ???
source: https://www.haaretz.co.il/blogs/karenhaber/2018-05-16/ty-article/0000017f-f8d1-d318-afff-fbf3047d0000
tags: דעות
title: לא רוצים שנראה את בני האדם שבעזה
---

התמונות זרמו אתמול מעזה אל כל העולם – דם ואש ותמרות עשן. אבל [מהומת האלימות בגדר](/news/politics/2018-05-15/ty-article-live/0000017f-f31a-d5bd-a17f-f73a46dc0000) מסתירה את התמונה המלאה של עזה. אם מבעד לטרור, לאש ולמהומה יש מי שמפספס ולא רואה את הייאוש הגדול, שהוא מנת חלקם של מי שאין לו מה להפסיד. אם מצלמה היתה חודרת 50 מטר פנימה היא היתה תופסת את הייאוש כולו. 

50 מטר מהגדר נמצאת עזה השקופה, בה חיים עזתים שקופים ואין מרבים לספר את סיפורם השקוף. ביתם נטול הקירות, חשמל, מים זורמים, אוכל, משכורת קבועה, ביטחון רק מגביר את שקיפותם. זעקת הייאוש לא צולחת את מדמנת הביוב הזורם ברחובות והתקווה לחיים בכבוד קטנה עם כל יום שעובר. את כל אלה המצלמה לא קולטת, אבל זה בסדר – זה לא שיש מי שרוצה לראות. 

הייאוש בעזה הוא עמוק והוא החיים עצמם, או נכון יותר - מעקר את החיים מערך. הבעיה עם מקומות בהם לחיים אין ערך הוא שתמיד ימצאו בהם מספיק מתנדבים למות למען הסיכוי שמתישהו לחיים יהיה ערך. זה אמתי, גם כאשר זה מנוצל באופן ציני וחסר עכבות בידי גוף טרור אינטרסנטי כמו החמאס. ובין אם זה ניצול ציני ובין אם זה ייאוש אמתי, לאורך זמן ישראל לא תוכל להתמודד עם המוכנות הזו למות למען המטרה כי זה משחק לרעתה. 

קל לנתב את הכל אל החמאס, אלא שעזה היא יותר מהחמאס. עזה היא כלא, בטח עבור מי שאינו תומך חמאס, כי נגד החמאס אינם יכולים לעשות כלום ואין אף אחד שבא לעזרתם, אין דרך לצאת מעזה. אפשר להסתתר מאחורי סיסמאות ריקות שהעזתים רוצים לשחוט את כולנו, תכל'ס בגטו המוות, המכונה עזה, שקיווינו שהם יישארו למות בו, הרחק מעיני המצלמות, כל יום הוא עוד סיבה לשנוא את ישראל וזה לא ממש משנה שגם את החמאס. 

 עברו לתצוגת גלריהקיווינו שהם יישארו למות בגטו המוות, המכונה עזה, הרחק מעיני המצלמותצילום: SAID KHATIB/אי־אף־פיאבל אף אחד בישראל לא רוצה להסתכל על העזתים, כשזה מגיע לעזה הכל נצבע בצבעי חמאס ואת החמאס קל לשנוא. אין עוררין שלישראל הזכות להגן על גבולותיה, אבל הגנה אינה רק פעולת התגובה, היא נמדדת בצעדים למניעת המצב, רק שזה חלב שנשפך כי ישראל לא עשתה כלום וזה לא שהכתובת לא היתה על הקיר. שנים שפוליטיקאים ישראלים צופים בקריסתה של עזה, משל לישראל אין יד ורגל בעניין ומתוך התעלמות מההשלכות על ישראל והמחיר שקריסה זו תגבה. אפשר להתייחס ל"צעדות השיבה" כתרגיל של חמאס, אבל זה לא יפתור את הייאוש הגדול שאתו יש להתמודד וחלק מהמפתחות בידי ישראל. 

לא, זה לא "לא נעים" כפי שכינתה את זה [שרת המשפטים בראיון בגל"צ](https://glz.co.il/%D7%92%D7%9C%D7%A6/%D7%AA%D7%95%D7%9B%D7%A0%D7%99%D7%95%D7%AA/%D7%A0%D7%9B%D7%95%D7%9F-%D7%9C%D7%94%D7%91%D7%95%D7%A7%D7%A8/%D7%A0%D7%9B%D7%95%D7%9F-%D7%9C%D7%94%D7%91%D7%95%D7%A7%D7%A815-05-2018-0801/%D7%94%D7%A9%D7%A8%D7%94-%D7%A9%D7%A7%D7%93-%D7%90%D7%9D-%D7%A8%D7%95%D7%A6%D7%99%D7%9D-%D7%A9%D7%A7%D7%98-%D7%91%D7%92%D7%91%D7%95%D7%9C-%D7%94%D7%A8%D7%A6%D7%95%D7%A2%D7%94-%D7%A6%D7%A8%D7%99%D7%9A-%D7%9C%D7%9B%D7%91%D7%95%D7%A9) הבוקר (שלישי) ושאף הסבירה שהאופציה של מבצע, שתמיד על השולחן, תגבה מחיר כבד יותר. בסופו של דבר, חמאס או לא חמאס, הפלסטינים בעזה מיואשים, עזה על סף קריסה ובעוד שישראל מגינה על גבולותיה, ידה השנייה יכולה להיות מופנית ליוזמה בינלאומית בפיקוח בינלאומי לשיקום עזה באופן עוקף חמאס, אפשר לקרוא לזה "מבצע התגברות". לא זו לא תמימות, הדרך להתגבר כרגע על מכשול החמאס היא באמצעות יוזמו פרוצות דרך שמאתגרות את המציאות. החמאס הוא לא הכרח, אפשר לעקוף אותו באמצעות מבצע בינלאומי לשיקום עזה. 

השתלשלות העניינים ההיסטורית ושאלת איזה נרטיב צודק אינה רלוונטית אלא למטרות פלפול שאין לו מקום לנוכח עוצמת הלהבות הנוכחית. עובדתית והיסטורית לא נוצר הדיכוי שיכול לאורך זמן להחזיק מול שאיפה לאומית והזכות להגדרה עצמית, מול השאיפה לחיות בכבוד. בסופו של דבר יש להניח שהפלסטינים יבינו שהכוח שלהם אינו בטרור, אלא במחאה לא אלימה. מול התנהלות לא אלימה אין לישראל שום כלי להתמודד. השאיפה לחירות היא שאיפה בלתי ניתנת לדיכוי וזה לא משנה אם היו כאן פלסטינים לפני 50 שנים או לא, הם כאן עכשיו. מאחורי הגדר בעזה יש אנשים ועדיין לא מאוחר לראות אותם ואפילו לעשות בשבילם משהו ועל הדרך, גם עבורנו.