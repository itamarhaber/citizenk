---
date: 2018-03-08 10:27:00+02:00
description: ???
source: https://www.haaretz.co.il/food/cookingwithkids/2018-03-08/ty-article/0000017f-f8a1-d887-a7ff-f8e53e120000
tags: בישול
title: יש לכם יותר מדי לימונים? הנה המתכונים שיעזרו לכם לנצל את השפע
---

עץ הלימונים של חמותי הגדיל להניב השנה וסלסלת הירקות הגדולה לא עמדה בכמויות האספקה השבועית. אפשר היה להאמין שעם כמויות הסלטים כאן נצליח במבחן חיסול הלימון, אבל מסתבר שזה פשוט לא מספיק, אוכלוסיית הלימונים רק הלכה וגדלה. 

לא נותרה לנו ברירה אלא להכין הכנו [lemon curd](/food/cookingwithkids/2018-02-01/ty-article/0000017f-f8fa-d318-afff-fbfbcde50000) שתמיד טוב שיש בבית. אחר כך עברנו למדור המשקאות והתחלנו להכין על בסיס יומי לימונדה, קנקני מים עם לימון, ותה קר עם לימון. אפילו מחלות החורף שפקדו אותנו יצרו זווית חיובית ברמת הלימון ולו משום שחזרנו לשתות תה, עם לימון כמובן. ועדיין - [לימונים בכל מקום](/food/choufan/2017-12-21/ty-article/.premium/0000017f-f450-d487-abff-f7fedb500000). 

אז חזרנו למתכונים ישנים כמו [הסלמון](/food/cookingwithkids/2017-07-27/ty-article/0000017f-f89c-d2d5-a9ff-f89c5e800000) ול[קציצות הלימוניות](/food/cookingwithkids/2017-05-11/ty-article/0000017f-f896-d460-afff-fbf68a280000) (שאגב אם מועכים אותן ומכניסים לטורטיה עם רוטב חריף וגואקמולי, הן פשוט נהדרות) אבל העץ היה חזק מאתנו ולא נותרה לנו ברירה אלא להתחיל לאלתר. אולי זה בגלל שאנחנו משתייכים לאסכולת "החמוצים" שגילינו שזו לא בעיה קשה במיוחד לשלב לימון בהמון דברים, כי איפה שאתם רואים לימונים, אנחנו רואים אוכל, או משהו בדומה. 

כשהתיישבנו לכתוב היה קצת קשה להחליט מה לבחור לפרסם, כי ככל הנראה מרבה לימונים, מרבה מתכונים. בחרנו בניוקי עם ארטישוק ולימון ובווריאציה של לימון לעוגיות שלג, שני מתכונים קלים, טעימים ומשאירים ארומה חמצמצה על הלשון, אבל כזו שמעלה חיוך. נסו, חמוץ זה לגמרי טעם נרכש. 

 עברו לתצוגת גלריהניוקי ארטישוק ולימון צילום: קרן הבר **ניוקי ארטישוק ולימון (3-4מנות)** 

**מה?** 

בצל קטן 

6 (או יותר) שיני שום כתושות 

פלפל אדום קטן 

חצי חבילת תחתיות ארטישוק קפואות (כ-4 תחתיות גדולות יחסית) 

חצי חבילת פטריות שמפיניון טריות 

חופן פטרוזיליה קצוצה 

רבע לימון חתוך לפרוסות דקות ונטול גרעינים 

1/4 כפית לימון מגורד - זסט (לא חובה) 

1/2 כוס יין לבן יבש 

1/3 כפית מלח 

שמן זית לטיגון 

חבילת ניוקי קפואים (500 גרם) 

**איך?** 

חותכים את הבצל לפרוסות דקיקות. 

שופכים שכבה דקה של שמן זית למחבת ומחממים על אש בינונית, מוסיפים את הבצל ומטגנים כ-7 דקות. 

חותכים את הפלפלים לפרוסות דקות ומוסיפים לבצל, אחרי כ-5 דקות מוסיפים את שיני השום. 

מפשירים את הארטישוק, חותכים לקוביות ומוסיפים לירקות במחבת. 

חותכים את הפטריות לפרוסות ומוסיפים, מטגנים יחד כדקה, מוסיפים את היין הלבן ומגבירים את האש, מביאים לרתיחה ומבשלים עוד כ- 2 דקות על אש גבוהה. מנמיכים את האש, מוסיפים את הזסט ואת רבע הלימון הפרוס ומתבלים במלח. 

מבשלים את הניוקי, כשהוא מוכן מוסיפים לרוטב עם מעט מהמים בהם בושלו הניוקי, מערבבים ונותנים להם להשתכשך ברוטב, שמסמיך, עוד כשתי דקות. בגמר הבישול, אחרי שמורידים את האש מפזרים פטרוזיליה, מערבבים ומגישים. 

 עברו לתצוגת גלריהעוגיות לימון מחורצות צילום: קרן הבר**עוגיות לימון מחורצות (כ-20 עוגיות)** 

**מה?** 

100 גרם חמאה 

1/3 כוס סוכר לבן 

1/3 כוס סוכר חום 

2 ביצים 

5 כפות מיץ לימון 

2 כפיות גרידת לימון, זסט (גרידה של בערך 2 לימונים בינוניים) 

כפית וניל 

2 כוסות קמח לבן 

3/4 כפית אבקת אפיה 

50 גרם אבקת סוכר 

1/4 כפית מלח 

**איך?** 

במחבת קטנה עם דפנות גבוהות ממיסים את החמאה עד שהיא מבעבעת, נותנים לה לבעבע כחצי דקה ומנמיכים את האש. ממשיכים לבשל תוך ערבוב עוד כ-5 דקות כדי שהחמאה תשחים ותקבל ארומה אגוזית. מורידים מהאש, שופכים את החמאה הנוזלית החומה לקערה גדולה (אפשר גם בקערת מיקסר) ומניחים לה להתקרר כ-10 דקות. 

בינתיים שופכים לקערה אחרת את הקמח, אבקת האפייה והמלח ומערבבים. (אפשר גם להוסיף חצי כפית קינמון לתערובת) 

את שתי הביצים שוברים לקערה יבשה ומקציפים כשתי דקות. 

בינתיים החמאה התקררה ולכן מוסיפים לה את הסוכר ומערבבים היטב. מוסיפים את הביצים, הווניל, מיץ הלימון והזסט ומערבבים היטב אבל לא יותר מדי. מוסיפים את הקמח בשתיים-שלוש פעמים ומערבבים עד שהקמח נטמע ולא יותר. מכסים בניילון נצמד ומכניסים למקרר לשעה (עקרונית זה יחזיק מעמד יומיים במקרר). 

מחממים תנור ל- 180 מעלות. 

מפזרים קערת סוכר על צלחת. 

מצפים תבנית תנור בנייר אפייה. 

מוציאים את הבצק מהמקרר ומתחילים לכדרר כדורים בערך בגודל של כפית גדושה (בקוטר של כ-2 ס"מ) מגלגלים כל כדור באבקת הסוכר ומניחים בתבנית. שומרים על רווח של כ-2.5 ס"מ בין כל כדור. 

אופים כרבע שעה עד שהעוגיות נעשות מחורצות והן קפיציות למגע.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)