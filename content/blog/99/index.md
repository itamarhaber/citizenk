---
date: 2021-07-22 10:47:00+03:00
description: ???
source: https://www.haaretz.co.il/blogs/karenhaber/2021-07-22/ty-article/0000017f-f8b3-d47e-a37f-f9bfc4f10000
tags: דעות
title: משהו מסריח בזעקת הגלידה הזו
---

המהומה הציבורית בעקבות [החלטת "בן אנד ג'ריס"](https://www.themarker.com/wallstreet/1.10013397?_ga=2.153666877.480250091.1626361818-74846264.1626361816) שלא למכור את את הגלידה שלה בשטחים הכבושים עומדת בסתירה גסה לשקט שבה מתקבלת שלילית זכויות האדם של הפלסטינים. היא מעמידה באור גזעני את ישראל, שיכולה לבכות עד מחר, אבל BDS לא מוחק את עוולות הכיבוש. סליחה על המובן מאליו, אבל כשמדינה שלמה גועשת כי המתנחלים לא יוכלו לקנות בן אנד ג'ריס במכולת, בעוד היא שותקת כששלושה מיליון פלסטינים מוחזקים כבני ערובה ללא זכויות אדם - משהו כאן מסריח. 

ל"משהו המסריח הזה" קוראים אתנוקרטיה וכשהיא העקרון שעומד מעל לכל, אין פלא שיוצאים למלחמה על גלידה למתנחלים בהתנחלויותיהם בשם היהדות ונגד האנטישמיות. כמו מהופנט שפועל בעקבות מילת הפעלה, הקוד להפעלת הישראלים הוא "אנטישמיות". זה עובד כמו קסם. כשאין חשיבה ביקורתית - אין דאגות, אז הכל טוב. 

בעוד שבדרום הר חברון יוכלו לאכול כל גלידה שירצו ומקסימום לקפוץ לתוך תחומי הקו הירוק כדי לקנות בן אנד ג'ריס, הפלסטינים באותו אזור יידרשו להיתר כניסה שהם ממילא לא יקבלו. גלידה פחות מטרידה אותם כי מפריעות להם בעיות פעוטות אחרות - היעדר חיבור למים וחשמל, היעדר חופש תנועה, היעדר היכולת לעבד את אדמותיהם למשל. המתנחלים אולי יוותרו על בן אנד ג'ריס, אבל לא יוותרו על ההתנכלות אליהם. 

מה המשמעות המצב שבו לישראל אין בעיה עם מצב הפלסטינים בשטחים, אבל יש לה בעיה שגלידה לא תימכר בשטחים? אלו הרי שטחים כבושים ולא ריבוניים - משהו קטן שאנחנו נוטים לשכוח. איך אפשר לדבר על אנטישמיות בעוד ישראל מקיימת מערכת חוקים אחת ליהודים ואחרת לערבים בשטחים? צמצום מבחר הגלידות של מתנחלים שווה ערך להחזקת מיליוני פלסטינים ללא זכויות אדם? 

איך זה עובד? מה המחירון? וניל שווה לזה שבשטחים יהודים זכאים למשפט אזרחי ופלסטינים לצבאי ללא קשר לעבירה? קרם עוגיות שווה לכך שיהודי עצור רואה שופט בתוך 24 שעות ופלסטינים בתוך 96-48 שעות? צ'רי גרסיה שווה צו חיפוש חתום בידי שופט ליהודי מול שיקול דעת של קצין צבא בשטח לפלסטיני? מעשית בשטחים הכבושים מתנהל סוג של אפרטהייד. זה לא מטריד אותנו, אנו מעלימים מזה עין, שולחים אליו את ילדינו, אבל מתקוממים על גלידה. 

מה המשמעות שבה ראש ממשלה של מדינה רואה בחומרה רבה החלטה שתמנע מהמתנחלים את בן אנד ג'ריס, אבל שותק כמו דג לנוכח ההתפרעות ביצהר השבוע שבגינה השליך חייל מג"ב רימון הלם? מה המשמעות כשהנשיא רואה בהחלטת בן אנד ג'ריס [לא פחות מטרור](/news/politics/2021-07-21/ty-article/0000017f-e4fe-df2c-a1ff-feff093c0000)? או כששר החוץ רואה בהחלטה "אנטישמיות" כי זה מתחיל בגלידה ונגמר בקרמטוריום או משהו. אם אל הנקודה הזו הביא אותנו הכיבוש, אולי כדאי להבין שהבעיה אינה מצב הגלידות בשטחים ושהמאבק בכיבוש הוא המעשה הכי פרו-ישראלי שיש.

לחצו על הפעמון לעדכונים בנושא:
------------------------------

* [פלסטינים](https://www.themarker.com/ty-tag/0000017f-da2d-dea8-a77f-de6fa5fe0000)
* [חרם על ישראל (BDS)](/ty-tag/bdsmovement-0000017f-da29-d249-ab7f-fbe9e04a0000)