---
date: 2020-04-03 08:00:00+03:00
description: ???
source: https://www.haaretz.co.il/blogs/karenhaber/2020-04-03/ty-article/0000017f-f8fe-d318-afff-fbffaed60000
tags: דעות
title: את תוכחת הקורונה רק צריך לקרוא
---

מאורעות גדולים מוציאים אותנו מהשגרה, מהאופן האוטומטי שבו אנחנו חיים. ההרגל מונע מאיתנו להתבונן בזמן שאנחנו חיים את החיים עצמם. בחיי היום-יום אין זמן להיעצר, לשגרה יש קצב משלה ואז משהו גדול יותר בא ועוצר הכל. מגפות, כמו מלחמות, מעניקות סוג של הפוגה. עוצמתן עוצרת את החיים כמו שאנחנו מכירים אותם. אלה תקופות בהן חוסר השליטה שלנו בתמונה הגדולה בולט יותר מאי פעם. 

יש רגע של אמת בתוך המגפה שבו קשה לפספס את האבסורד שאנחנו קוראים לו "חיים". המגפה לא משנה את הסטטיסטיקה הבסיסית שבכל יום אנחנו עלולים למות, ובכל זאת היא מעמידה אותנו בפני הפחד מהמוות והופכת אותו למוחשי יותר. מצד אחד, אנחנו לא חושבים על זה ביום-יום כי זה משתק. מצד שני, המאבק במוות הוא מהות החיים. חרדת המוות פוגשת אותנו לאורך החיים בשברי רגעים: מול מוות, מחלה, תאונה או למשמע גורלו של אחר. רגעים כאלה לרוב גורמים למחשבות על שינוי אישי, לרוב כזה שלא מחזיק מעמד זמן רב. 

[המוות, הבדידות ואי הוודאות](/blogs/sherenf/2020-03-29/ty-article/0000017f-f8db-d318-afff-fbfb8b840000) שמביאה הקורונה הופכים אותנו שבריריים באופן מופגן. בכלל, מגפות מכניסות לפרופורציה את תחושת העליונות שמלווה אותנו שלא ביודעין ומוכיחות שהטבע חזק יותר. ברגעים כאלה מהדהדות באמיתותן מלותיו של מרטין לותר קינג ג'וניור: "עלינו ללמוד לחיות כאחים או שנמות יחד כטיפשים". המשפט הזה נאמר בקשר לאי השוויון הגזעי בארה"ב, אך מגלם את תמצית מהות הקיום האנושי. בסופו של דבר זו הדרך היחידה להתמודד עם האתגרים הניצבים בפני האנושות, בין אם בענייני שוויון, מגפות, אקלים או כל בעיה פוליטית אחרת. 

הקורונה היא נקודת עצירה בזמן שמאפשרת לנו לראות את הטעויות ולמצוא את היכולת להתגבר באמצעות אמונה ברוחו של האדם, בטח לא בכוחו של אל. היא מוכיחה את פשיטת הרגל של הקפיטליזם, הלאומנות, הגזענות, היעדר השוויון, הפייק ניוז וזלילת משאבי הטבע. היא מציגה את תחלואי העולם במערומיהם. הקורנה מפנה את הזרקור לצורך בתמה סוציאל-דמוקרטית למען המערכות המשותפות: בריאות, רווחה, חינוך, ביטחון. היא מאירה באור בוהק את כוחו ההרסני של [עידן הבערות](/blogs/karenhaber/2019-10-24/ty-article/0000017f-f900-d460-afff-fb665b9b0000), המתגלם גם במנהיגים חסרי אחריות, ומנכיחה את הצורך מקדמת דנא במנהיגים שליבם ופיהם שווים וידיהם נקיות. 

לאורך ההיסטוריה עובר העולם, באינטרוולים משתנים, אירועים מרעישים שמשנים את יסודות החשיבה האנושית. [ההתמודדות עם נגיף הקורונה](/health/2020-03-05/ty-article-static-ext/0000017f-f30f-d487-abff-f3ff2e330000) מוכיחה את חשיבות ההיענות המשותפת לטובת האינטרס הכללי ויכולה בהחלט להוות משל לשינויים שהאנושות מוכרחה לייצר בתפקידי המדינה והאזרח. כמו בתהליך דיאלקטי נחשפים החוליים התרבותיים והפוליטיים ומתחדד הצורך בחיזוק הדמוקרטיה, בתמיכה ממשלתית בתחומי חברה ורווחה, בערכים אוניברסליים כבסיס משותף, בהגברת המעורבות האזרחית והקשרים הקהילתיים ובצורך במידע אמין וסולידריות. 

שלא במפתיע, הגלובליזציה הביאה עלינו לא מעט חוליים. הקורונה היא אך אחת מהם. הדרך להילחם בה היא מתוך הכרה בערכים אוניברסליים משותפים מבוססי שוויון. זו הזדמנות כלל עולמית לחיבור על בסיס סולידריות אנושית. זה נכון ברמה הבינלאומית והלאומית כאחד. אני לא נאיבית ולא חולמת. אני רואה את האלימות, השנאה והגזענות. הדרך להתמודד איתם היא להתייחס אליהם באומץ. כמו בכל דבר שעליו שווה להילחם, אנחנו נמדדים ביכולת שלנו לראות מה חסר ומה צריך לתקן. 

הקורונה מוכיחה את דברי נביאי הזעם לכל אורך ההיסטוריה האנושית: זה לא הדת ומנהגיה, זה לא האמונה באל, זה לא ההצלחה האישית - כל אלה בטלים מול הצורך הבסיסי להיות בן אדם. האנושות נבנית מתוך ביקורת, מתוך ראיית הפגמים ולא מתוך מנוחה על זרי הדפנה ושכנוע עצמי שהכל נהדר. לא נעים לשמוע את זה, קל יותר להדחיק. אבל זה שם - הכתובת על הקיר והקורונה מאפשרת לקרוא אותה בבירור. היא פשוט הסירה מעליה את וילון היום-יום. זו יכולה להיות פאוזה שתחזיר אותנו לסורנו מיד עם סיומה, וזה יכול להיות רגע עם פוטנציאל אדיר לשינוי.