---
date: 2017-04-06 13:00:00+03:00
description: ???
source: https://www.haaretz.co.il/food/cookingwithkids/2017-04-06/ty-article/0000017f-f8f9-d2d5-a9ff-f8fd61680000
tags: בישול
title: כך תכינו בעצמכם מצות ביתיות
---

"אם כך, אני חושבת שכדאי שנכין מצות. כלומר, זו מנה לפסח ואני בטוחה שכיף להכין אותן", פסקה המרכזית די מהר, לא הרבה אחרי שפתחנו את הדיון על הפוסט הבא בבלוג בתהייה מה נכין לקראת הפסח שיהיה כיפי, אך טעים וחגיגי. לבכור לא היה כל ספק שחייבים מנת בשר, קטינא בטח חלם בהקיץ על שוקולד ואני בכלל חשבתי על קינוחים, בכיוון של מוס פסיפולורה ושוקולד לבן.

אמרה מצה, אמרה. כאמא המיישמת חינוך ביתי, כל פרוייקט כזה נראה לי כמו סיבה מצוינת להתחיל לחקור, בטח בכל דבר הקשור לחגים. דווקא כאתאיסטית אני מאמינה במחויבות שלי להעניק לילדים תמונה גדולה יותר מזווית הראייה שלי, כדי שיהיו להם את הכלים לעשות בחירה מושכלת ולא לחיות על אוטומט. לכן, בכל חג אנחנו עוברים על מקור החג, המסורת והמנהגים, מדברים על הרלוונטיות של החג ובעיקר חושבים. זו בדיוק הסיבה שהרעיון של מצה מיד מצא חן. כי מה מוצלח יותר מלהכין מצה בצ'יק צ'ק עם הילדים ועוד ברוח החג? לעורר מחדש את הסיפור, את השאלה מה היה ומה לא ואיך ככה בדיוק אנשים היו מכינים מצות לאורך מאות שנים.

מסתבר שלחשוב שכיף להכין מצה זה האופטימיות במיטבה. מחקר קצר על הלכות אפיית מצה הוכיח מעל כל צל של ספק שכיף זה לא והכנת מצות לפסח כהלכתן עשויה לדכא, למי מאִתנו, את חדוות היצירה. כלומר, עם כל התענוג בשבירת שגרה, יש דרכים אחרות מלבד שאיבת מים מבאר או מים שלנו, השגת קמח שמור שלא בא במגע עם מים ונטחן טחינה יבשה, עבודה מהירה של 18 דקות פן תחמצנה המצות ואז לנקות ולהתחיל מחדש.

מי שרוצה להכין מצות לפסח, המתכון שלנו כשר למהדרין, רק צריך להדר בכל המצוות. אנחנו לא מהמהדרין ולא מהשומרין ואת המצות שלנו החלטנו לעשות רק כדי לדבר קצת על פסח. אז אם במצות כשרות לפסח חשקה נפשכם, הרחיקו את הילדים. אני מעדיפה ילדים שמחים על פני הלכות, אז לקחנו את הזמן וגיוונו בצורות. אישית, מקננת בי התחושה שגם אימהות עבריות במצרים העתיקה נתנו לילדים לשחק עם הבצק.

 עברו לתצוגת גלריהמצות ביתיותצילום: קרן הבר**מצות (כ- 13 מצות בינוניות-קטנות)**

**מה צריך?**

500 גרם קמח לבן

375 מ"ל מים

1 כפית סוכר (לא חובה)

1/2 כפית מלח

**איך מכינים?**

מחממים תנור ל- 250 מעלות.

מערבבים את כל המרכיבים יחד בקערה או על משטח עד שנוצר בצק ומתחילים ללוש עוד כ- 3 דקות, בהחלט שווה לחבוט בו קצת, ואז צרים ממנו כדור או כמה כדורי בצק – כששישה כדורי בצק ייצרו שש מצות עגולות די גדולות.

מרדדים לעובי מינימלי, כמה שיותר קרוב ל-1 מ"מ. אם עובדים על בצק אחד, זה הזמן לחתוך למלבנים. עכשיו נשאר רק לחורר בעזרת דוקרן או מזלג.

משטחים על תבנית ומכניסים לתנור – אופים כדקה, דקה וחצי על צד אחד והופכים לעוד כדקה, ומוציאים. המהדרין יעמידו מעל המצות החמות מאוורר.

לחצו על הפעמון לעדכונים בנושא:
------------------------------

* [פסח](/ty-tag/pesach-0000017f-da2a-d432-a77f-df3b39d70000)
* [מתכונים](/ty-tag/recipes-0000017f-da28-dea8-a77f-de6a4ba50000)