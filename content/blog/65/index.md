---
date: 2021-10-28 10:21:00+03:00
description: ???
source: https://www.haaretz.co.il/blogs/karenhaber/2021-10-28/ty-article/0000017f-f901-d318-afff-fb63059f0000
tags: דעות
title: האקלים דורש אלכסנדר מוקדון מקומי
---

מי שעוקב אחר משבר האקלים לא הופתע [מדו"ח האקלים של האו"ם](/nature/climate/2021-08-09/ty-article/.premium/0000017f-f783-d887-a7ff-ffe70c3d0000) או [מדו"ח מבקר המדינה שלנו בנושא](/nature/2021-10-26/ty-article-magazine/.premium/0000017f-e1b2-df7c-a5ff-e3faeb7f0000). גם בלי לקרוא מחקר אחד, אי-אפשר להתעלם מהעובדה שבכל אחד משני העשורים האחרונים חוותה ישראל לפחות חמש שנות בצורת; שבעשור האחרון החריפו גלי השריפות; הימים שבהם שורר עומס חום קיצוני הפכו תכופים יותר; מספר הימים החמים בשנה עולה; והחורף מתאפיין בשינוי בפיזור המשקעים ובריבוי פרצי משקעים עזים הגורמים לשטפונות והצפות. הצפי הוא שאירועים חריגים אלה יהפכו לשגרה. המדבור צפוי להגיע לכ-90% משטח המדינה עד סוף המאה, אם לא יחול שינוי. 

מושג המפתח בהקשר זה הוא "אם לא יחול שינוי". העניין הוא שמדובר בשינוי מהותי הדורש לא מעט אומץ להפוך סדרי עולם. לשם כך דרוש תמריץ וכאן אנחנו בבעיה. מבחינת הפוליטיקאים, משבר האקלים אינו נתפש כעניין מיידי ובכל מקרה לא מאפשר להם לגזור קופון כאן ועכשיו. כל דבר שעלול חלילה לפגוע בהם, בציבור הבוחרים שלהם, בתאגידים או בקבוצות אינטרס - לא ייעשה, משום שהוא אינו מניב הצלחה אלקטורלית. אותם פוליטיקאים, רובם לפחות, גם לא יהיו כאן כשהמשבר יכה במלוא עוזו, ולכן נוח להם גם להמשיך לשחק בנדמה לי. אי-אפשר יהיה לשפוט אותם, ולמי בכלל איכפת ממך כשאתה מת. 

מעבר לתעשיות שטיפחנו - אלו שפוגעות ומנצלות את משאבי כדור הארץ ללא איזון או אחריות - כל התרבות שלנו מחווטת על בסיס רעיון הצריכה. לכן, התוכנות שמאפיינות את הפוליטיקה הנוכחית הפוכות מהתכונות הנדרשות כדי לעבור את המשבר הזה. אחריות, סולידריות, שקיפות, כנות, אומץ וערכים אוניברסליים המקדשים זכויות, הם חלק בלתי נפרד מסט הכלים שמנהיגים צריכים כדי להתחיל ליצור שינוי מהותי, ועכשיו. אם ניקח לדוגמה את המצב בישראל: אנחנו יכולים להמשיך לתחזק את הסכסוך הישראלי-פלסטיני, אך כל שנייה שאנחנו עסוקים במאבק על הקרקע ועל זכויות לאומיות להגדרה עצמית, אנחנו מבזבזים זמן ומשאבים על משהו שבעוד 50 שנה כבר לא תהיה לו משמעות. כולנו נעסוק אז רק בהישרדות. 

משבר האקלים הוא איום קיומי הדורש קבלת אחריות ושינוי סדר עדיפויות מהקצה אל הקצה. נדרשות כאן פעולות במספר ראשי חץ: שינוי סדר העדיפויות הלאומי, קביעת יעדים ולוחות זמנים, סגירה של תעשיות מזהמות, מעבר לצריכה מחושבת ובת-קיימא, צמצום פסולת, שמירה על הטבע וצמצום טביעת הרגל הפחמנית, אימוץ מדיניות רווחה, וכמובן שיתוף פעולה אזורי ובינלאומי. לשם כך, צריך לדבר עם הציבור בגובה העיניים, להבהיר שמה שהיה לא יהיה עוד, להסביר את האיום המתקרב וליצור סולידריות לפעולה משותפת בכל הרמות. הבעיה היא שבמצב הקיים, כל עוד אינטרסים של תעשיות מזהמות משחקים תפקיד חשוב יותר מהאינטרס הבסיסי של קיום - כל זה נשמע כמו אוטופיה נאיבית. 

אין דבר נוח יותר מלחיות את הרגע, אבל משבר האקלים הוא עובדה מוגמרת והזמן לא משחק לטובתנו. העשור הקרוב הוא קריטי. כל שנייה שעוברת בלי שינויים קרדינליים, מחזקת את הפגיעה ומפחיתה מהיכולת שלנו לשנות, ולו במעט, את הבלתי נמנע. אפשר להתעלם מהעובדות, לתרץ תירוצים ולהתעכב, אבל התחזיות ברורות. אפשר לחכות לשלב שבו החרדה תגרום לפוליטיקה תזוז, אבל מזה בדיוק צריך להימנע. זה לא סוד שמצבי קיצון אקלימיים יהיו תכופים יותר; שתוך 30 שנה, ישראל לא תוכל לספק צרכים לאזרחיה ביטחון תזונתי, גישה למים, אספקת חשמל סדירה, דיור, ביטחון תעסוקתי. זה לא סוד, אבל אנחנו לא מדברים על זה. 

אפשר לשפר את המצב ולנצל את היצירתיות והידע של ההון האנושי בישראל כדי להיערך. חובה לעשות זאת תוך שיתוף פעולה אזורי ובינלאומי. אבל היעדר מודעות, כנות, אומץ ושקיפות פוליטית הם אבני נגף לא פשוטות. דרוש סוג של אלכסנדר מוקדון מקומי כדי לחתוך את הקשר הפוליטי הגורדי שמונע מישראל, ובכלל מהעולם, להיערך נכון. 

בזמן שמשרדי האוצר והאנרגיה מתנגדים לקידום ה[כרזה ממשלתית על מצב חירום אקלימי](/nature/climate/2021-10-18/ty-article/.highlight/0000017f-f7ed-d47e-a37f-fffdfb360000); כשאין היערכות ממשלתית או מקומית למשבר האקלים; כשאין הצבת יעדים ברורים ולוחות זמנים דחופים לצמצום פליטת גזי חממה ומעבר למקורות אנרגיה חלופיים - ישראל מוציאה משלחת של כ-140 נציגים [לוועידת האקלים בגלזגו](/nature/climate/2021-10-20/ty-article-magazine/.highlight/0000017f-f290-dc28-a17f-feb73fc20000) (נתעלם מטביעת הרגל הפחמנית באקט המיותר הזה), כשאין אפילו חמישה שעוסקים בסוגיה הזו בלבד בכל משרדי הממשלה. הצהרתית אנחנו תמיד "שם", אך בכל הקשור למודעוּת - הגיע הזמן להתעורר.

לחצו על הפעמון לעדכונים בנושא:
------------------------------

* [משבר האקלים](/ty-tag/climate-crisis-0000017f-da29-d938-a17f-fe2b59e90000)