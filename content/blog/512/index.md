---
date: 2017-12-21 15:45:00+02:00
description: ???
source: https://www.haaretz.co.il/blogs/karenhaber/2017-12-21/ty-article/0000017f-f8b5-d2d5-a9ff-f8bda34e0000
tags: דעות
title: בטל בשישים ואחת
---

תזכיר חוק יסוד: החקיקה שהוצא, מחדש ובשינויים, [על ידי השרים שקד ובנט](/news/politi/2017-12-19/ty-article/.premium/0000017f-f5fd-d5bd-a17f-f7ff87590000) אינו חדש, הוא מתגלגל כל תקופה, נופל וקם עוד מתקופת השר פרידמן. ייתכן שגם הפעם לא יעבור למרות מאמציהם הכבירים של בנט ושקד, שמנסים מחד להסתייג [ממה שקורה סביב ראש הממשלה](/opinions/2017-12-19/ty-article-opinion/.premium/0000017f-f6ab-d460-afff-ffefd8500000) ולבדל את המפלגה שלהם, ומאידך להראות שבעוד ש[נתניהו עסוק](/blogs/ariana/2017-12-20/ty-article/.premium/0000017f-f10d-dc28-a17f-fd3fe43d0000) ב"אין כלום כי לא היה כלום", ה"בית היהודי" היא המפלגה היחידה שממש מקדמת, או לפחות מנסה לקדם, את האג'נדה בשמה נבחרה. 

אין ספק שחוק יסוד החקיקה הוא צעד חשוב ומבורך בתחום שזקוק להסדר כבר שנים, אבל לא לזה הוא משווע. למעשה מה שאומרים בנט ושקד זה שהמהפכה החוקתית פגעה בכוחן של הכנסת ושל הממשלה, ולכן נוצר חוסר איזון במערכת שמצריך הסדרה מחדש. אלא שההסדרה המוצעת אינה מאוזנת, היא נועדה בראש ובראשונה להכפיף להשקפת עולם לאומנית-יהודית ולהעצים את כוחה היחסי של הרשות המבצעת והרשות המחוקקת, אך לא בשבתה כמפקחת על הרשות המבצעת אלא בשבתה כחותמת גומי. 

שתי בעיות עיקריות עולות מהתזכיר המוצע – סמכות בית המשפט ו"פסקת ההתגברות". התזכיר אמנם קובע שיש בסמכות בית המשפט לפסול חוקים, אולם רק על ידי הרכב של תשעה שופטי בג"ץ, ורק אם יש רוב של שני שליש מההרכב יוכלו לפסול חוקים ולא חוקי יסוד. פסקת ההתגברות מצדה קובעת שמספיק רוב של 61 חברי כנסת כדי לחוקק מחדש את החוק ולתקף אותו לחמש שנים עם אפשרות הארכה. אם פה יש צורך ברוב של שני שליש, הרי שמן הראוי שרוב שכזה יהיה גם הרוב הנדרש לחקיקת החוק, הלא כן? 

לא יתכן ש-61 חברי כנסת יהיו רוב מספק לחקיקת חוק שניתן להארכה נצחית. אם ניקח מצב קיצוני בו הממשלה מציעה הצעת חוק בהליך מזורז וקל, מעבירה אותו בכנסת ובג"ץ פוסל אותו מטעמים של חוקיות, ואז בכל זאת הכנסת יכולה להעביר אותו שוב ברוב של 61 חברי כנסת - ללא שום פיקוח או ביקורת. נשמע הגיוני? מה אם הצעת החוק היא [איסור נסיעה ברכב בשבת](/news/law/2017-09-05/ty-article/0000017f-f408-dc28-a17f-fc3fc0e80000), עדיין מקובל? גם אם לא, לא יהיה לכם למי לפנות כי זה מה שאומר התזכיר החדש. האם אתם סומכים על חברי הכנסת שיחוקקו תמיד חוקים הגיוניים ולא דורסנים? זו תקווה יפה, אך היא לא יכולה לעמוד במבחן המציאות ויש בה [פוטנציאל פגיעה מהותית בדמוקרטיה](/blogs/karenhaber/2017-08-31/ty-article/0000017f-f8ed-d887-a7ff-f8edfa470000). 

המצב היום אינו אידיאלי, זה נכון. אולם הוא ברוח מסמכי היסוד המכוננים של ישראל שמבטיחים במהותם לכל אזרח שוויון והגנה על זכויות המיעוט וזכויות הפרט. כזכור כבר [במגילת העצמאות](/opinions/2017-05-12/ty-article-opinion/.premium/0000017f-e724-dc7e-adff-f7ad31f20000) נקבע כי המדינה "[...] תהא מושתתת על יסודות החירות, הצדק והשלום לפי חזונם של נביאי ישראל; תקיים שוויון זכויות חברתי ומדיני גמור לכל אזרחיה בלי הבדל דת, גזע ומין; תבטיח חופש מצפון, לשון, חינוך ותרבות...". זאת ועוד בחוק יסוד: כבוד האדם וחירותו נקבע כי "זכויות היסוד של האדם בישראל מושתתות על ההכרה בערך האדם, בקדושת חייו ובהיותו בן חורין." 

 עברו לתצוגת גלריהמנחם בגין נושא דברים בישיבת הכנסת הראשונה במשכן החדש בירושלים, 1966. שלטון הרוב יכול להפוך בקלות לשלטון עריץ ודורסני שפוגע בזכויות המיעוטצילום: משה פרידן / לע"מתזכיר בנט-שקד יוצא נגד אלה כי "מה לנו ולעקרונות אוניברסליים של צדק?", אם כדי לקדם אג'נדה פוליטית יש צורך לחזק את דורסנות הרוב, הרי שזה מחיר שמבחינת בנט ושקד ראוי לשלם. הם רק שוכחים שזה מחיר שאסור לדרוש מהדמוקרטיה לשלם. בנט ושקד מעוניינים להשליט את עקרון "הרוב שולט", רק שעקרון זה מבטל מראש את עקרון השוויון ואת ההגנה על זכויות המיעוט. ביקורת שיפוטית, שאותה החוק נועד לבטל, היא הסעד של החלש, אבל החלש לא מעניין את הממשלה הנוכחית. 

שלטון העם הוא עקרון נפלא כל עוד מתקיימת ההבנה ששלטון הרוב יכול להפוך בקלות לשלטון עריץ ודורסני שפוגע בזכויות המיעוט. לא מספיק לדבר על הפרדת רשויות והגבלת כוח. לפני שמגבילים את כוחה של הרשות שעניינה שמירה על זכויות הפרט וזכויות הקבוצה, יש להגביל את כוחה של הרשות המבצעת, בעיקר אם כבר עוקרה הרשות המחוקקת מכל כלי הביקורת והפכה בעיקר לחותמת גומי. 

את המילים הבאות אמר [בגין](/magazine/begin/2012-02-24/ty-article/0000017f-e3de-d568-ad7f-f3ffab260000) בכנסת, כשנאם בכנסת ב-9.7.1956, ודומה שהן תקפות לא פחות גם היום: "למדנו כי רוב פרלמנטרי נבחר יכול להיות מכשיר בידי קבוצת שליטים ומסווה לעריצותם. על כן חייב העם, אם הוא בוחר בחרות, לקבוע את זכויותיו גם מול בית הנבחרים, לבל יוכל הרוב שבו, המשרת את השלטון יותר מאשר הוא מפקח עליו, לשלול את הזכויות הללו. את זאת אפשר להשיג רק בדרך של 'עליונות המשפט', כלומר קביעת החירויות האזרחיות כ'חוק היסוד' או 'חוק עליון', ומתן סמכות לחבר שופטים לבטל את תקפו של חוק, הנוגד את חוק היסוד, הסותר את החירויות האזרחיות".