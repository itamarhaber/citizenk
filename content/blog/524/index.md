---
date: 2017-11-16 11:00:00+02:00
description: ???
source: https://www.haaretz.co.il/blogs/karenhaber/2017-11-16/ty-article/0000017f-f8ee-ddde-abff-fcefaf630000
tags: דעות
title: את ההצהרה האחרונה של גבאי שום הבהרה לא תתקן
---

אין דבר מפתיע יותר מלהמר על סוס מת ולגלות שהוא עדיין נושם, אבל נראה שזה מה שקרה לאבי גבאי. גבאי זיהה את בעיית המנהיגות במפלגת העבודה, את התזוזה למרכז, את הוואקום האידיאולוגי, את היעדר רוח הלחימה האופוזיציונית ובחפשו בית פוליטי - חישב ומצא כי טוב. 

מפלגת העבודה היתה בגדר הימור פוליטי אפשרי וברמת סיכון נמוכה יותר מכל אפשרות פעולה אחרת - למשל, הקמת מפלגה חדשה - ובאה עם סל הטבות שנקרא "גרעין בוחרים קשה". ההצלחה הביאה אותו לחשוב שיוכל "ללכת את ההליכה בלי לדבר את הדיבור", וזה די הצליח עד שעשה צעד אחד יותר מדי, והמת הפך לחי. 

מפתיע ואופטימי בהחלט לראות את המפלגה מתעוררת, אבל נראה שרכבת יושב הראש כבר עזבה את התחנה. בפחות מחודש גבאי הצליח להצהיר ולהקפיץ את השמאל בנושאי [הרשימה המשותפת](/news/politi/2017-10-14/ty-article/0000017f-e229-d38f-a57f-e67b8ca50000), [היעדר צורך בפינוי התנחלויות](/news/politi/2017-10-16/ty-article/.premium/0000017f-e17e-df7c-a5ff-e37e28db0000), [אלוהים ויהדות](/opinions/2017-10-23/ty-article-opinion/.premium/0000017f-db33-d3a5-af7f-fbbfa92c0000) ו[זוהיר בהלול](/opinions/editorial-articles/2017-11-01/ty-article-opinion/.premium/0000017f-ea15-d4a6-af7f-fed7c3940000), וזו רק רשימה חלקית. אבל לכל הצהרה - הבהרה. הבהרותיו של גבאי הרגיעו את תומכי המפלגה שהיו יכולים לתרץ את הפער בין עמדות היו"ר החדש לעמדות החציון של המפלגה כאסטרטגיה שנועדה לפנות אל הבוחר החציוני, להגדיל את כוחה של המפלגה ואף להביא למהפך בקלפי. מי שהמשיך להצביע על הבעייתיות - תויג כטהרן, ועם טהרנות, כידוע, לא הולכים לקלפי. 

כל זה היה טוב ויפה עד להצהרה החדשה, מיום שני בבאר שבע, שמהותה [הסכמה עם נתניהו](/news/politi/2017-11-13/ty-article/0000017f-df0f-db5a-a57f-df6ff2690000) ש"השמאל שכח מה זה להיות יהודי". הבעיה אינה הכוונה של גבאי, שכרגיל הבהיר את עצמו כי "גבאי הצהרות והבהרות" זה שטיק שעוד לא נס ליחו, אלא עם העובדה שהוא חצה את רוביקון הנרטיב. מה שגבאי אמר זה "אכן השמאל שכח מה זה להיות יהודי, אבל אני כאן כדי להזכיר לו", שנאמר אמור מעתה "אנשי העבודה החדשים". 

לא צריך להסביר שגבאי רק רוצה לפנות לקהל בוחרים מסורתי יותר ש"השד החילוני" מפחיד אותו, זה לא מה שמטריד כאן, תוכן דבריו גם קרוב לוודאי מקובל על מרבית מצביעי השמאל. אבל ברמת ההצהרה, קבלת המשפט המסית, שהיה סדין אדום לשמאל מהרגע שיצא לאוויר העולם, היא הבעיה. את מה שגבאי רצה להגיד, הוא יכול היה להגיד בהמון דרכים, אבל בטח לא על ידי הטקטיקה של "נתניהו צודק" ובאימוץ מטריד כל כך של משפט המגלם את כל הדה-לגיטימציה בשש מילים. 

דבריו של גבאי מגלמים קבלה, שאסור היה שתתרחש ובוודאי לא על ידי יו"ר העבודה, של התפיסה שפשטה במחוזותינו שהשמאל החילוני אינו מגלם את היהודי הנכון שיהיה פה, שמערכת ערכים הומנית ליברלית אינה רצויה והיא משנית לזו היהודית. זה לא משנה שגבאי רק רצה להושיט את ידיו לציבור המצביעים המסורתי כאומר "פנינו לשלום, אפשר לחיות ביחד", כי בעבור זה הוא פגע במצביעיו. הוא אישר במו פיו נרטיב שגוי, שקרי ופלגני כאומר שהשמאל לא מספיק יהודי ושהוא, גבאי, יחזיר אותו למוטב כי עוד לא מאוחר. 

מילא שגבאי רואה בחילוניות "נטו ליברליזם", אם כי זה רק מחדד את ההבדלים העצומים בין דעותיו לדעות הציבור אותו הוא אמור לייצג. כיו"ר מפלגה היה עליו לקחת בחשבון גם את רגשות מצביעיו ואת זה הוא לא עשה. הוא נתן גושפנקה לאמרה חסרת שחר ואת זה שום הבהרה לא תתקן. גבאי בונה על זה שציבור מצביעיו כרגיל ימחל לו כי הוא ההימור הכי טוב בקלפי. אבל בהימורים כמו בהימורים – פשוט אין לדעת. 

גבאי טעה לחשוב שהוא יוצק תכנים לתוך יסודות ריקים, זה פחות או יותר הצליח לו כל עוד נפגעו "רק" ערבים, דרוזים ומי שמאמין בגבולות 67'. זה היה ברור שהיקפן של אדוות ההתנגשויות האידיאולוגיות ילך ויגדל וזה לא צפוי להשתנות בעתיד. מפלגת העבודה בחרה באיש מרכז שאין לו סנטימנטים למה שהמפלגה ייצגה. סנטימנטים לא משחקים תפקיד עבורו, להיפך, מבחינתו אלה הם הקשרים הגורדיים שצריך לשבור כדי להביא את ההמונים והשאלה אם זה ייפתר תזכה לתשובה ככל הנראה רק בקלפי.