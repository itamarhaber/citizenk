---
date: 2018-02-28 09:45:00+02:00
description: ???
source: https://www.haaretz.co.il/blogs/karenhaber/2018-02-28/ty-article/0000017f-f8f5-d887-a7ff-f8f505620000
tags: דעות
title: שקט, משתיקים את שוברים שתיקה
---

הצעת החוק למניעת פעילות במוסד חינוך של גורמים המבקרים את צה"ל [עברה השבוע בקריאה ראשונה](/news/politi/2018-02-27/ty-article/.premium/0000017f-f884-d2d5-a9ff-f88c22600000) והועברה לוועדת החינוך להכנה לקריאה שניה ושלישית. יש להניח שהיא תעבור ודי בשקט, ככה זה כשמשתיקים, ההשתקה מכשירה את המשך ההשתקה. רוב הציבור הישראלי לא רואה בעיה עם זה וייתכן שבדיוק כאן הבעיה. 

בדברי ההסבר ל[הצעת החוק](/news/politi/2018-02-27/ty-article/.premium/0000017f-f884-d2d5-a9ff-f88c22600000) נכתב "מערכת החינוך בישראל אינה רק מערכת השואפת להישגים וציונים של תלמידיה, אלא אמונה מכוח החוק גם על הערכים הנרכשים על ידה. הצעת החוק מבקשת להקנות לשר החינוך כראש המערכת וככזה הנושא באחריות על תלמידי ישראל את [הסמכות לאסור על אישים או ארגונים](/news/education/2016-12-27/ty-article/.premium/0000017f-ee6d-d0f7-a9ff-eeed5ce10000) שאינם חלק ממערכת החינוך לקיים פעילות בתוך מוסד חינוכי כאשר אופי הפעילות הוא כזה החותר תחת מטרות החינוך הממלכתי או כזה הפועל לפגוע בחיילי צה"ל שהם קונצנזוס בחברה הישראלית". 

על פניו נשמע הגיוני לחלוטין, אם כי מעט דרקוני ונתון לפרשנות, בעיקר אם מסכימים שמטרת מערכת החינוך היא לייצר אזרחים פטריוטים ופרודוקטיביים. הקביעה ש[חינוך לשירות משמעותי בצבא](/news/education/2013-01-30/ty-article/0000017f-eff0-d223-a97f-effd30430000) הוא אחד הערכים שהיא מעוניינת להקנות לבאים בשעריה נמצאת עמוק בתוך הקונצנזוס הממלכתי. אלא שמידת הפרשנות כאן מוטה – שוברים שתיקה אינם פועלים לפגוע בחיילי צה"ל, הם בעצמם חיילים סדירים לשעבר וחלקם גם משרתים במילואים. יתרה, מטרת שוברים שתיקה אינה סרבנות או פגיעה באזרחים, אלא סיום הכיבוש. דעה לגיטימית שיש להציג בפני תלמידי ישראל בעיקר משום חשיבותה בהצגת תמונה מורכבת, כפי שהיא במציאות. 

מה שהצעת החוק הזאת בעצם מבקשת לעשות זה לצנזר ולהגביל את מקורות הידע השונים מהם יכולים תלמידים בישראל לקבל תמונת מצב, ובעיקר להשתיק את [מה שנתפס כביקורת](/news/education/2017-06-15/ty-article-magazine/.premium/0000017f-e120-d9aa-afff-f97830c20000). מחד, מדינת ישראל דורשת מתלמידי ישראל להתגייס לצבא ולשרת את המדינה על הצד הטוב ביותר, מאידך, היא אינה שומרת על הצד שלה שבעסקה - על האותיות הקטנות. כי אפשר להגיד שאין כיבוש עד מחר, אבל חיילים וחיילות שנשלחים לשרת בשטחים אינם מוכנים למה שמזומן להם והם אינם יכולים לעמוד בסטנדרט של "צבא מוסרי" אם הם גדלו על האמונה שפלסטינים באשר הם – אויב, שאין כיבוש כי אלה השטחים שלנו ושמה שחשוב יותר מהכל זה ביטחון ההתנחלויות. 

אם החוק הזה יעבור מדינת ישראל למעשה אומרת לתלמידיה – אחרי 12 שנות לימוד במערכת שלנו, אין לנו אמון בשיקול הדעת שלכם ובמידת האהבה שלכם את המולדת ולכן לא תקבלו מאיתנו תמונה מורכבת שתחייב אתכם הפעלת שיקול דעת וחשיבה ביקורתית, אבל זה לא אומר שיש לנו בעיה עם חיול, נשק, ואוטובוס ישר לבסיס אימונים לפני הכניסה לשטחים, שכולל מעבר על הוראות הפתיחה בירי. 

 עברו לתצוגת גלריהתלמידי תיכון מהדרום מוחים על ביטול שבוע הגדנ''ע לבית ספרם ב-2011. החוק למעשה אומר לבני הנוער "אין לנו אמון בשיקול הדעת שלכם ובמידת האהבה שלכם את המולדת"צילום: אלי הרשקוביץהמשלה הימנית ביותר אי פעם לא מצליחה לספח את השטחים ובמקום להכיר בבעיה, היא מנסה למכור תמונת מצב מעוותת לתלמידיה שישלחו להגן על המצב. 

ההשתקה הזו מדיפה מרדיפה פוליטית אבל יותר מכל היא ניסיון כושל להשטיח בעיה שלא ניתן להשטיח כי היא מאיימת להתפוצץ לנו בפנים, בין אם [שגרירות ארצות הברית כבר תהיה בירושלים](/news/politics/2018-02-23/ty-article/.premium/0000017f-f58f-d47e-a37f-fdbf419f0000) ובין אם לאו. בשטחים יש מיליוני אנשים נטולי זכויות אדם בעלי שאיפה פוליטית והיא לא תגווע מעצמה רק כי ישראל תתעלם ממנה. עד שממשלת ישראל לא תסדיר בצורה כלשהי, שיש בה הכרה בזכויותיהם של בני האדם החיים בשטחים, לא יהיה כאן שקט וחלק מהתלמידים מהם ימנע השר נבט לשמוע את שוברים שתיקה ימצאו את עצמם במצבים קיצוניים ופעמים רבות ללא הכלים הראויים לבחון את מצבם ולהגיע באמצעות שיקול דעת להחלטה נכונה. זה יעמיד את ישראל באור יותר גרוע מכל עדות שיוצאת מארגונים כמו שוברים שתיקה. 

החוק הזה אינו משקף חברה איתנה, הוא משקף שלטון פחדני, שלא מסוגל להתמודד לא עם ביקורת מבית ולא עם המציאות, ולכן עסוק באינדוקטרינציה של נרטיב לאומני שכולו סיסמאות קליטות שאינן מצריכות מחשבה: "אין כיבוש", "לנצח נחיה על חרבנו", "צה"ל הוא הצבא הכי מוסרי בעולם" וכיוצא באלה. אלא שהמציאות אינה פשוטה, היא מורכבת והיא מחייבת בדיקה עצמית מדוקדקת ונוקבת, היא מחייבת שנשבור שתיקה וזה מתחיל במערכת החינוך, בעצם כמו שזה נראה – שם זה מפסיק.