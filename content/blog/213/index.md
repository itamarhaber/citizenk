---
date: 2020-10-15 15:59:00+03:00
description: ???
source: https://www.haaretz.co.il/food/cookingwithkids/2020-10-15/ty-article/0000017f-f8bf-d47e-a37f-f9bf534d0000
tags: בישול
title: ופל בלגי כהלכתו (או יותר נכון, גופרה דה לייז')
---

טוענים שההיסטוריה של הוופל הבלגי מרחיקה עד ימי הביניים. במקור הוופל היה ערבוב פשוט של קמח ומים, אבל עם השנים הוא הלך והתפתח. הפליאה לעשות העיר לייז' שלקחה מתכון קליל ופשוט והפכה אותו ליותר מורכב, אך גם טעים הרבה יותר.

הבלילה לא ממש מתוקה וזה אומר שאפשר לאכול אותו עם אבקת סוכר (טוב, זו לא עונה לתותים) ככה סתם עם הקפה, אפשר גם את גרסת הילדים שכוללת גלידה וקצפת (ואצלי הם בגיל שהם פשוט עושים לעצמם – ראו תמונה) ואפשר את הגרסה המועדפת עליי – בייקון וביצית עין הפוכה עם גירורי גבינה מעל.

 עברו לתצוגת גלריהוופל לייז' צילום: קרן הבראז נכון, אין ספק שוופל בלגי אפשר להכין בגרסה הקלה (האמריקאית יותר), שלא כוללת שמרים אלא אבקת אפייה ובטח לא מצריכה הפרדה של ביצים, אבל וופל לייז' אוהב שמשקיעים בו, כדי לצאת קריספי מבחוץ ונימוח בפנים. לכן הוא מצריך גם שמרים וגם הפרדת ביצים. אבל שזה לא ירפה את ידיכם כי הוא שווה את זה ותכלס זו לא הרבה עבודה.

התערובת המתקבלת מאוד בצקית ולא נוזלית יחסית כמו בוופל המוכר, אבל היא נוחה לעבודה עם מצקת. אגב ולפני שאתם מתחילים, מומלץ כבר מראש להכין כמות כפולה – גם היא תיגמר הרבה יותר מהר ממה שתיכננתם.

**ופל בלגי כהלכתו (6 וופלים)**

**מה?**

1 כוס חלב פושר

10 גרם שמרים טריים או לחלופין 7 גרם (כמעט כף) שמרים יבשים

2 ביצים גודל L בטמפרטורת החדר

1 כפית (5 מ"ל) תמצית וניל

100 גרם חמאה ללא מלח מומסת

1 ורבע כוס (175 גרם) קמח לבן רב תכליתי

1 כף (12 גרם) סוכר לבן

קמצוץ מלח

 עברו לתצוגת גלריהוופל לייז' צילום: קרן הבר**איך?**

אם משתמשים בשמרים חיים אז השלב הראשון הוא להמיס אותם בחלב הפושר ונותנים לתערובת מנוחה של כ-10 דקות. אם משתמשים בשמרים יבשים מכניסים את השמרים לתערובת הקמח.

מפרידים את הביצים. את החלמונים שומרים בצד ובקערת מיקסר (או ידנית) מקציפים את החלבונים לקצף יציב כשתי דקות.

לקערה יבשה מנפים את הקמח ומוסיפים את הסוכר והמלח וכמובן את השמרים היבשים (למי שרלוונטי) ומערבבים. מוסיפים בפעם אחת את החלב הפושר (או תערובת החלב והשמרים), החמאה המומסת, הווניל והחלמונים ומערבבים היטב עד שמתקבלת תערובת אחידה. מקפלים פנימה את החלבונים המוקצפים עד ששוב התערובת אחידה.

מכסים בניילון נצמד ומניחים לשעה.

**איך משמישים לפעולה מחבת כפול לוופל בלגי (מה שנקרא וופלר)?** ובכן, מורחים על צדדיו הפנימיים של הוופלר חמאה (או אם אתם מאנשי תרסיסי השמן אז מרססים). מניחים את המחבת המשומן בלבד על הלהבה הגדולה על הכיריים ומכוונים את הלהבה לעוצמה הכי נמוכה. מחממים את המחבת כשתי דקות מכל צד ועכשיו הוא מוכן.

פותחים את המחבת, משמנים, יוצקים את התערובת עד למילוי התבנית ומכסים – שתי דקות צלייה על צד אחד ועוד כשתיים על צד שני. אפשר לפתוח ולהסתכל וגם אפשר להתבונן באדים – כל עוד יוצאים אדים הוופל עוד לא מוכן. 

מחלצים את הוופלים, משמנים בזהירות ושוב יוצקים תערובת לנגלה הבאה.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)