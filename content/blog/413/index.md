---
date: 2018-12-09 12:09:00+02:00
description: ???
source: https://www.haaretz.co.il/blogs/karenhaber/2018-12-09/ty-article/0000017f-f897-d460-afff-fbf775ca0000
tags: דעות
title: עוד קמפיין פרסונלי נגד נתניהו הוא הפסד בטוח
---

מסתבר שאחת הבעיות עם אבי גבאי היא שהוא לא בנימין נתניהו. שערו בנפשכם - מי היה מאמין שגבאי אינו נתניהו? גבאי לא עומד ב"מדד נתניהו" - הוא לא כריזמטי כמוהו, לא עובר מסך כמוהו, לא בעל עבר קרבי כמוהו, הוא גם לא אשכנזי כמוהו. גבאי הוא בכלל לא כמו נתניהו וזו בדיוק הנקודה - גבאי הוא לא נתניהו. עבור מפלגה שרוצה להחליף את השלטון זו אמורה להיות נקודת פתיחה מצוינת.

ואם כבר ההשוואה הזו פועלת לטובת גבאי, אין שום סיבה לא לדבר עליה. בעוד שנתניהו חשוד בשלוש פרשות שונות בעבירות כמו שוחד, מרמה והפרת אמונים, היושרה של גבאי היא ההפך הגמור. בעוד נתניהו מזמרר על עוד שנים בשלטון עת פרקי ידיו מלבינים מאחיזה בכסא, גבאי ויתר על תפקיד מיניסטריאלי והתפטר מממשלה שכזו פעלה בעיניו באופן לא ראוי. בעוד נתניהו עסוק בפיאור שמו ובהתרפקות על לשונותיהם של חברי מפלגתו, גבאי בא לעבוד ויש לו אג'נדה שמדברת בעיקר על תקינות ויעילות והרבה פחות על אידיאולוגיה. בעוד שנתניהו בונה משפחת קיסרות, גבאי מנהל חיי משפחה מחוץ לכותרות. בעוד נתניהו שחוק ומדשדש במקום כבר עוד מעט 10 שנים, גבאי הוא סוס חדש.

 עברו לתצוגת גלריהאבי גבאי בכנס פעילים בבאר שבע, אשתקדצילום: אליהו הרשקוביץהרשימה הזו בהחלט ארוכה ומתארכת, אך במקום לעבוד בדיוק על הבידול הזה, מפלגת העבודה מדברת במונחי נתניהו לקמפיינים. זו לא ממש בחירה אסטרטגית נבונה שכן היא לא עבדה גם במערכות בחירות קודמות. לנתניהו יש יתרונות שקשה לבטל במאבק ראש מול ראש. בעוד שהוא מנהל קמפיינים פרסונליים משל היתה נהוגה בארץ שיטת בחירות ישירה, מפלגת העבודה יכולה וצריכה להחזיר בקמפיין של נבחרת, שעל הדרך גם יכול לייצר תחושה של מפלגה מאוחדת ופעילה ולא מפורקת ומתחשבנת.

הבעיה של גבאי אינה בהיעדר היכולת להיות ראש ממשלה, אלא ביכולתו להיבחר. הוא נופל במדד נתניהו ומכיוון שכולם משחקים על המגרש הפרסונלי שנוח לראש הממשלה, ההפסד הוא כרוניקה ידועה מראש. האסטרטגים של מפלגת העבודה מעלים כל פעם מחדש את היו"ר הנבחר לזירת הקולוסיאום של נתניהו, שם ההמון נהנה מלחם ושעשועים. אם המחנה הציוני יחליט שהבחירות אינו ספורט אינדיווידואלי אלא משחק קבוצתי, נתניהו יאלץ לפסוע לטריטוריה שהוא לא רוצה להיות בה. עוד קמפיין פרסונלי הוא עוד ירייה ברגל, עוד עבודה אופוזיציונית ועוד עבודת שטח של נבחרת חדורת מטרות הוא משחק על מגרש אחר, מגרש בו נתניהו לא קובע את הכללים.

פוליטיקאים לרוב נחלקים לשניים: "הכריזמטיים" שהם מוצר שניתן למכור ו"האפרוריים" שהם אנשי עבודה פרקטיים אך הרבה פחות מוכרים. לרוב, האפרוריים מתגלים כראשי ממשלה מפתיעים לטובה שמחזירים את האניה אל מים רגועים. השוואה טובה לכך היא הקמפיין שניהל קלמנט אטלי נגד וינסטון צ'רצ'יל ב-1945. בעוד המפלגה השמרנית היתה עסוקה בפיאור צ'רצ'יל, גיבור המלחמה, הציבה הלייבור מאחורי אטלי נבחרת שסיסמתה "תנו לנו לקבל את העתיד" ודיברה סוציאל-דמוקרטית שוטפת. הניצחון היה סוחף.