---
date: 2017-04-05 19:55:00+03:00
description: ???
source: https://www.haaretz.co.il/blogs/karenhaber/2017-04-05/ty-article/0000017f-f8fa-d460-afff-fbfe97cd0000
tags: דעות
title: אם בנפול ילדיי אויביך תגל
---

ילדים מתים. זה לא אמור להיות נושא יחסי. אין שום דבר יחסי במותם של ילדים, או בכלל של אוכלוסייה חפה מפשע. זה לא אמור להיות מתואר במילה, זה אמור להיות בלתי נתפס. מילים כמו "טרגדיה", "מזעזע", "מחריד" לא מתחילות לתאר, להפך הן מרחיקות, הן תוחמות את הבלתי ניתן להגדרה. הן מנגישות את מה שאסור לנו לקבל. ילדים מתים ושתיקה הם החומרים מהם עשוי רוע אנושי.

בכלל לא היה צריך להסביר את זה פשוט כי זה לא אמור לדרוש הסבר. העובדה שזה כן, העובדה שהטור הזה נכתב היא תעודת עניות. השבוע לפני 50 שנה עמד מרטין לות'ר קינג בניו יורק ואמר ש"מגיע הזמן בו שתיקה היא בגידה", אם שתיקה היא בגידה, מהי מציאת הזווית החיובית לנוכח רצח ילדים אם לא אבדן מוחלט של צלם אנוש?

**"בנפול אויבך אל תשמח ובכשלו אל יגל לבך"** 

300 קילומטר מכאן ילדים מתים משאיפת גז עצבים, מהפצצות, מרעב. מי שחושב שזה לא כל כך נורא מוטב לו שיידום. העובדה שהם לא שותקים ושאפילו מקבלים הדהוד ברשתות החברתיות מעידה שהרחקנו. את האדישות אנחנו עוטפים בהסברים על אינטרסים ואסטרטגיה, אבל כשהאדישות מוחלפת במציאת זווית חיובית, שום מילה לא תטשטש את חציית הקו המוסרי שאסור היה לעבור.

הטור הזה אסור היה לו להיכתב כי אנשים כאלה, אנשים שמוצאים את החיובי במותם של ילדים, לא אמורים להיות קיימים, אבל הם קיימים ועושים נפשות. זה לא מפתיע שיש התאמה בין מי שחושב כך ומי שמזועזע מהתבטאויות שמחה על מותם של ילדים ישראלים, הם כושלים לראות שאלה שני צדדים של אותו מטבע. חוסר היכולת לראות בכאבו של אחר אינו אמור להיות טבעי, הוא מעיד על תהליכים לא בריאים, על שנאה שמאיימת להכחיד כל תקווה, כל בדל מוסר.

**דרך האבנים הצהובות של הדה-הומניזציה**

כאשר מי שמגדיר עצמו כאיש תקשורת, למשל שמעון ריקלין, כותב סטטוס בפייסבוק בו הוא מודה לאל שגרם "לאויבינו המרים לפגוע זה בזה ולא בנו", זו אולי פרשנות אישית להודעה של נתניהו שהתקשורת "מדכדכת", אבל היא מעידה על אבדן צלם אנוש. והוא לא היחיד, גם חבר הכנסת לשעבר ינון מגל, שאמנם מוחק את ציוציו ה"בעייתיים", עסוק בייצור הלוך המחשבה הזה. הם לא היחידים, יש עוד ציבור לא קטן שתומך בהם. זה הלוך רוחות ששורתו התחתונה היא כשערבים מתים זה לא נורא, גם אם הם ילדים. אין לכבס פה מילים, לנסות לא לפגוע או לייצר ביקורת בונה, הדברים מדברים בפני עצמה, דרך האבנים הצהובות של דה-הומניזציה מעולם לא נצנצה יותר.

קל להשקיט את המצפון, להיטמע בקונפורמיזם, לראות רק את מה שקרוב אלינו, לשקוע ביומיום ובמיידי, לתת מיליוני הצדקות. אבל אם אידיאולוגיה מסוימת גורמת לנו להיות בסדר עם ילדים מתים כל עוד הם ילדי האויב, הרי שיש כאן משהו רקוב מיסודו. זו כבר לא השתיקה, זו כבר לא האדישות, זה מציאת הזווית החיובית בילדים מתים. שום דבר לא אמור להביא אותנו לשם. הטור הזה אסור היה לו להיכתב, יש עניינים של מוסר שלא צריכים קוד כתוב והנה בכל זאת אנחנו כאן. אין זווית חיובית בילדים מתים.