---
date: 2020-06-01 18:33:00+03:00
description: ???
source: https://www.haaretz.co.il/food/cookingwithkids/2020-06-01/ty-article/0000017f-f895-d2d5-a9ff-f89d87970000
tags: בישול
title: 'לחם קופים: גרסת הקינמון'
---

הרעיון מאחורי לחם קופים הוא פשוט: מושיטים יד ותולשים מן הלחם כדורים כדורים, דביקים ומקורמלים. אצלנו נתגלתה בעיית איפוק קלה (לא שאפשר להאשים מישהו – הריח שעלה מהמטבח היה מעורר במיוחד) ומכיוון שהעוגה היתה רותחת, מהר הבאתי סכין, בגדר להקדים חיתוך לנסיעה עם ילד שחטף כוויה מעוגה למוקד. 

לחם קופים הוא וריאציה לעוגת באנט (Bundt), עוגה שנאפית בתבנית באנט – בתבנית קוגלהוף הטבעתית, רק שבמקום שהבצק יהיה מקשה אחת, הוא בנוי כדורים-כדורים. הפעם כדורי שמרים טבולים בחמאה מומסת ומצופים בסוכר וקינמון שהוכנסו לתבנית וכוסו בעוד קצת רוטב חמאה, קינמון וסוכר לפני האפייה. בתום האפייה הופכים את העוגה לצלחת הגשה ואם רוצים גם מפנקים בזיגוג וניל. 

זה נשמע כמו התעסקות: גם בצק שמרים, גם כדורים, גם סירופ וגם זיגוג, ויש בזה משהו, מצד שני היא קלה להכנה ויש להניח שהצאצאים ישמחו לסייע בוודאי בשלב הכדורים והטבילות והכי חשוב היא פשוט טעימה להפליא. כל כדור עוגה הוא כמו החלק הפנימי של [סינבון](/food/sweets/2020-03-22/ty-article-recipe/0000017f-e812-df2c-a1ff-fe536b020000) (עוגות הקינמון המזוגגות). אפשר כמובן להכין לחם קופים גם עם נוטלה או קקאו, סוכר וחמאה, או אפילו עם מייפל או חלבה. 

אולי שווה להגיד שזו עוגה ממכרת במיוחד, רק כדי שלא תוכלו לומר שלא הזהרתי. 

**עוגת קופים קינמון (תבנית באנט)** 

 עברו לתצוגת גלריהעוגת קופים קינמון צילום: קרן הבר**מה?** 

**לבצק:** 

כוס וחצי (360 מ"ל) חלב 

1 כף (10 גרם) שמרים אינסטנט (אפשר להחליף בשמרים יבשים כמות של 1 ל-1) 

1/4 כוס (60 גרם) סוכר לבן 

2 ביצים (גודל L) 

5 כוסות (700 גרם) קמח לבן רב תכליתי 

70 גרם חמאה רכה בטמפרטורת החדר 

כפית (6 גרם) מלח 

**ציפוי:** 

130 גרם חמאה מומסת 

כוס (200 גרם) סוכר לבן 

1.5 כף (15 גרם) קינמון 

**סירופ:** 

כל הסוכר, הקינמון והחמאה שנשארו מהציפוי 

1/2 כוס (120 גרם) סוכר חום כהה 

כפית (5 מ"ל) תמצית וניל איכותית 

**זיגוג:** 

100 גרם אבקת סוכר 

2 כפות (30 מ"ל) חלב 

1/2 כפית תמצית וניל איכותית 

**איך?** 

**בצק:** 

מחממים מעט את החלב כדי שיהיה פושר ומוזגים אותו לקערה, מוסיפים את השמרים והסוכר ומניחים להם לתסוס כחמש דקות. 

לקערת מיקסר מכניסים את הקמח. 

מוסיפים את הביצים והמלח, תערובת החלב והשמרים ומתחילים לערבל באמצעות וו לישה. אחרי 2 דקות עוצרים, מנקים את הדפנות, ממשיכים לערבל ומוסיפים את החמאה. ממשיכים לערבל במהירות בינונית כ-5 דקות. 

מעבירים למשטח עבודה מקומח ולשים בידיים עוד כשתי דקות. הבצק שמתקבל צריך להיות נוח לעבודה, לא דביק והומוגני, ממש כמו כדור פלסטלינה. 

מעבירים את הבצק לקערה נקייה ומשומנת קלות, מכסים בניילון נצמד ומניחים לבצק להכפיל את נפחו – בערך שעתיים. 

**ציפוי:** 

בקערה אחת מכניסים את החמאה המומסת. 

בקערה נוספת מערבבים את הסוכר והקינמון. 

**הרכבה:** 

תבנית באנט (קוגלהוף) – אם היא מסיליקון אין צורך לשמן, אם לא אז לשמן קלות. 

תולשים חתיכות מהבצק ביד ומגלגלים אותם לכדורים בקוטר של כ-2 ס"מ. כל כדור טובלים בחמאה ואז בסוכר ובקינמון – לגלגל בנדיבות, ומכניסים לתבנית. כך יוצרים שכבות כדורים בתבנית עד שנגמר הבצק. שומרים את החמאה, הקינמון והסוכר – נשתמש בהם לסירופ. 

 עברו לתצוגת גלריהעוגת קופים קינמון צילום: קרן הברמכסים את התבנית ומתפיחים כחצי שעה. 

בינתיים מחממים תנור ל-180 מעלות. כדאי לסדר את הרשת בתנור בחלק התחתון כדי שהחלק העליון לא ישחים מדי. 

לפני שמכניסים לתנור, מערבבים בקערה את כל החמאה שנשארה, הסוכר והקינמון המעורבבים, תמצית הווניל והסוכר החום לסירופ אחיד אחד ומוזגים מעל העוגה – אפשר לעזור לסירופ להיכנס בין הכדורים. 

 עברו לתצוגת גלריהעוגת קופים קינמון צילום: קרן הברמכניסים לתנור (שוב – לחלק התחתון, זה חשוב) לכ-40 דקות, החלק העליון צריך להתחיל השחמה. מכבים את התנור, משאירים את התנור פתוח ונותנים לעוגה לנוח כחמש דקות. מוציאים לרשת צינון, מניחים לעוגה להצטנן עוד כ-10 דקות. 

בינתיים מכינים את הזיגוג (מי שרוצה – הוא לא חובה בכלל): פשוט מערבבים את כל הרכיבים יחד לתערובת הומוגנית. 

כדי לחלץ את העוגה מהתבנית, מניחים מעליה צלחת הגשה והופכים. מוציאים את התבנית, מזגגים – אפשר פשוט בעזרת כף לטפטף את הציפוי. 

 עברו לתצוגת גלריהעוגת קופים קינמון צילום: קרן הברזהו – מוכן.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)