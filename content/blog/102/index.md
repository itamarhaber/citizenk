---
date: 2021-07-13 10:37:00+03:00
description: ???
source: https://www.haaretz.co.il/family/homeschooling/2021-07-13/ty-article/.premium/0000017f-f8fd-d887-a7ff-f8fd6ebc0000
tags: חינוך
title: חופשת הקיץ מספקת הזדמנות מצוינת להתנסות בחינוך ביתי
---

לא מעט הורים שהרעיון של חינוך ביתי חלף במוחם, לרוב ביטלו אותו בשל המחשבה שהם לא מתאימים, או שהם לא יכולים לקיים אורח חיים כזה. אבל הפסילה הזו בדרך כלל לא נעשית בעקבות התנסות, ולא, תקופת הקורונה לא זימנה הלכה למעשה התנסות בחינוך ביתי.

דווקא חופשת הקיץ יכולה לספק הזדמנות לבחון את הדברים הללו קצת יותר לעומק - מין תקופת 'פיילוט', במהלכה אפשר לבדוק עם עצמכם ועם המשפחה את הרעיון הזה, בזמן ובמקום שמתאימים לכם.

מבחינה עקרונית על הדף הדברים נראים פשוטים, אולם במציאות הם מעט מורכבים יותר: החינוך הביתי הפוטנציאלי אצל כל משפחה תלוי בגיל הילד/ים, בסיבות לבחירה בחינוך ביתי, בעבודה של ההורה/ים, במצב המשפחתי הנתון ובגורמים נוספים אחרים. בהינתן כל זה, אפשר בכל זאת לתת כמה עצות שיוכלו לסייע למצוא את הדרך שמתאימה לכם, לבחון אם חינוך ביתי מתאים לכם ואיך לשלבו עם העבודה והחיים בכלל.

**האם יש חינוך ביתי לפעוטות?**
------------------------------

אחרי שקיבלתי בקשות לכתוב על הנושא, ושיחת טלפון עם שאלות על חינוך ביתי בגיל שנה, הבנתי שלמרות שבעיניי זה לא חינוך ביתי, כנראה שאני במיעוט. בעיניי הישארות של ילד עד גיל 3 בבית היא אינה חינוך ביתי, משום שהצרכים של פעוט עד גיל שלוש מתרכזים בעיקר בדמויות מרכזיות, אוהבות, קשובות ונוכחות בחיים שלו. בגיל הזה הכלל היחידי מבחינת התפתחות הוא מעקב, וכל השאר הן פעולות שטבעי לנו לעשות - לשיר, לדקלם, להקריא, לשחק, לצאת לגינה, לצאת לטיולים, לבקר חברים.

גם אם בגנים מציגים לכם רשימה של מיומנויות שילדים רוכשים, אין באמת תוכנית לעקוב אחריה. בגיל הזה ילדים צריכים המון נוכחות ותשומת לב, בוודאי לאור העובדה שזה גיל בו למידה מרובה נעשית על ידי חיקוי. אין צורך בהדרכה לחינוך ביתי לגיל הזה. כן יש חשיבות לחברה, אך המינונים נמוכים יחסית. מבחינת שילוב של עבודה, זה עניין מאוד אישי ותלוי במקצוע, אבל אין ספק שאם אין עוד מישהו בבית, קשה מאוד להקדיש זמנים רצופים לעבודה משמעותית. בשלב הזה ההצעה הכי טובה שלי היא להבין את הקצב שנכון להורה ולילד, ולהיעזר בעוד אנשים. אם לעבודה שלכם צריך להקדיש שעות רציפות, אז ברור שיש צורך בעוד אדם שיהיה עם הילד.

**איך עושים את זה?**

חיים ומייצרים סדר יום שמתאים לכם. אני למשל מצאתי את זה נוח לקום לפני הילדים ולעבוד עד שהם מתעוררים, אם אתם כמוני ומאמינים ביקיצה הטבעית שלהם. להקדיש זמן לתרגולת בוקר, כזו שמתאימה לילד ולכם. לנו היה זמן שאהבנו לקרוא לו "זמן התאוששות" של שיחה, לרוב קריאת בוקר ואז ארוחת בוקר; אחר כך אפשר לבנות שגרה - בקרים של בית, בקרים של גינה ציבורית, או של נסיעה לחבר/קרוב משפחה/טיול או פעילות (חוג, גן חיות או השתכשכות באמבטיה, קניות בסופר, ניקיון הבית וכל פעילות אחרת).

הרעיון שמנחה את החינוך הביתי הוא שלמידה נעשית בכל מקום וכל הזמן והיא בהחלט נעשית גם ביחד - לא מעט מהידע הזואולוגי שלי רכשתי בטיולים לגן החיות כשהבכור היה פעוט. את שעות הצהריים תמיד העדפתי לבלות בבית, גם בהכנת הארוחה אפשר לשתף את הילדים כבר ממש מההתחלה בהתאם ליכולתם. במנוחת הצהריים שלהם, אני עבדתי. אחרי הקימה, את אחר הצהריים אפשר לתכנן בהתאם לצרכים ולרצונות שלכם. שוב הדגש הוא על הביחד והיכולת ליהנות ממנו, כל אחד בהתאם לצרכיו ויכולותיו.

 עברו לתצוגת גלריהתמיד אפשר לעבוד עם חוברות לימוד ולקבוע זמנים ללימודים, אם זה מה שאתם רוציםצילום: Switlana Sonyashna / Shutterstocגן ויסודי בחינוך ביתי
---------------------

אני יודעת שיש לא מעט אנשים שרוצים מתכון, אבל הוא לא קיים. הטיפוס שאתם, הוא בעיקר מה שקובע איך ייראה החינוך הביתי - אם יש דגש על לימודים יזומים מההורים, אם הלמידה היא חופשית ובהתאם לרצון הילדים וכמובן כל הטווח שבאמצע. אין אף אחד שיכול להגיד לכם מה נכון. ילדים לא פעם לא מתנגדים ללמידה, אלא לדרך בה מלמדים אותם, או להיעדר הבחירה שלהם. לכן דווקא בתקופת הניסיון, לימוד עשוי לעורר חיכוכים מיותרים. כדאי לקחת את הזמן ולהבין מה בעצם אנחנו רוצים, למצוא את הקצב, הדרך והכיוון. בעצם, אתם לא צריכים לבדוק אם אפשר "לעשות בית ספר" בבית, אלא איך כולם מתנהלים יחד בסיטואציה של שגרה.

כדי לנסות לתרגל "חינוך ביתי" המאפשר גם עבודה מהבית, הייתי מציעה לנסות לתכנן שגרה שבועית, שכוללת את מה שיש לעשות ואת מה שרוצים לעשות ולמצוא לוח זמנים נכון לשלב זאת יחד. בגיל הזה ילדים יכולים כבר להיות יותר לבד, מה שכמובן מאפשר הקצאה של יותר זמן עבודה גם כשהם ערים. אפשר למשל לבנות מסגרת ניתנת לשינויים של פעילויות, אך כזאת שמייצרת סדר יום קבוע: קימה, התאוששות, הכנת ארוחת בוקר משותפת, פעילות (בית או חוץ, משפחתית או עם חברים), ארוחת צהריים ואחריה זמן "מנוחה" (המסך אינו אויב), אחה"צ של פעילות (אותו כנ"ל) וערב ביתי. נסו לייצר ריתמוס משפחתי חדש ולראות איך הוא עובד עבור כולם. לדעתי בהתנסות כזו תגלו את אחד הדברים היפים בחינוך ביתי - שסדר יום כזה, שנשמע כמו זמן של כיף, הוא למעשה זמן למידה. משחקים, יצירה, ספרים ואפילו מטלות - הם דלתות לעולמות ידע וכישורים.

TEDx Talks**איך כל זה עוזר להחליט? איפה החינוך הביתי?**

ובכן, בדיוק כאן נמצא החינוך הביתי. תגלו למשל שכשאתם משחקים, אתם יכולים לדבר על הוגנות ומנגנוני קבלת החלטות; שבזמן יצירה אפשר ללמוד על תולדות האמנות, או אפילו על מדעים; ששיחות עם ילדים יכולות להיות התחלה מדהימה ללמידת חקר משותפת, גם בנושאים שאתם לא יודעים בהם כלום (והנה התשובה לצורך ללמד - אם אתם מוכנים גם ללמוד ולחלופין יודעים להבין מתי צריך מורה טוב מכם לנושא, תגלו שיש לא מעט אופציות); שבישול יכול לעסוק במושגי זמן ומתמטיקה פשוטה (למשל שלם ושברים). אחרי תקופה כזו, אפילו הגישה שלכם לדרך בה יש ללמוד צפויה להשתנות. או אז תגלו שבעצם, אתם כבר יודעים איך לשלב עם הילדים למידה בצורה הרבה יותר משתפת.

לגבי השאלה של איך משלבים חומר לימודי, במיוחד למי שרוצים לעקוב אחרי תוכנית משרד החינוך, ובכן - בסופו של דבר כל הורה מוצא את הדרך שלו בהתאם לילד ולגיל. תמיד אפשר לעבוד עם חוברות לימוד ולקבוע זמנים ללימודים, אם זה מה שאתם רוצים. עם זאת, חשוב להבין שהקיץ הוא רק סוג של פיילוט, יש נושאים שיעלו פחות בזמן חופשת הקיץ, אבל יהיו ממשיים בשנת הלימודים, כמו חברים. גם לזה יש לא מעט פתרונות וברחבי הארץ יש מפגשים קבוצתיים בגילים שונים, למטרות לימוד או למפגשים חברתיים, שניתן להשתלב בהם ולתת מענה חברתי.

לגבי גילים גדולים יותר נדרשת שיחה וחשיבה משותפים כדי להבין איך עושים את זה. אולי באמת גם לזה יידרש בעתיד טור.

*מוזמנים לשלוח שאלות ונושאים לדיון למייל [LegadelBabait@gmail.com](mailto:LegadelBabait@gmail.com)*

לחצו על הפעמון לעדכונים בנושא:
------------------------------

* [משפחה](/ty-tag/family-0000017f-da26-d718-a5ff-faa66fb10000)
* [הורות](/ty-tag/parenthood-0000017f-da26-d938-a17f-fe2ebef50000)
* [הורים](/ty-tag/parents-0000017f-da26-d432-a77f-df3ff15e0000)
* [ילדים](https://www.themarker.com/ty-tag/0000017f-da2d-dea8-a77f-de6faed60000)