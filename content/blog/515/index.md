---
date: 2017-12-14 21:56:00+02:00
description: ???
source: https://www.haaretz.co.il/food/cookingwithkids/2017-12-14/ty-article/0000017f-f897-ddde-abff-fcf79a460000
tags: בישול
title: ואפית חלת שוקולד בשבתך ושמחת. מאוד
---

אנחנו לא יודעים מה אתכם, אבל מבחינתנו אי אפשר לחגוג שמונה ימים על לביבות וסופגניות, זה משעמם. כל נושא הסופגניות והיומרה להכין אותן בבית, למרות שהן טעימות, הפך למיותר עם מציאת קונדיטוריות (או שמא יש לומר פטיסרי?) מוצלחות שעושות את העבודה טוב מינוס הטרחה.

לביבות אצלנו הן נושא כאוב כי תומכת נלהבת יש רק אחת במשפחה והיא נאלצת להזמין אורחים להדלקת נרות רק כדי שיהיה לה תירוץ להכין. מרקים הפכו לחלק בלתי נפרד מחנוכה, בעיקר כאשר נערכת אצלנו הדלקת נרות. זה משאיר אותנו לפחות עם כמה ימים טובים שבהם רצוי לגוון. ואפילו חשוב מזה - עם כמה בקרים שכולם בבית ואפשר לעשות ארוחות בוקר ביתיות שעושות חשק להתחיל את היום.

כשמצד אחד של המשוואה – בית, קרירות נעימה בערב ונרות דולקים, מבחינתנו בצד השני יש שוקולד. את חלת השוקולד-תפוז הזאת הכרנו לגמרי בטעות ומיד ניסינו. היא מעדן מופלא, אם בארוחת בוקר כיפית, כקינוח מתוק בסיום הדלקת נרות וככה סתם בכל שעה שהיא לצד הקפה. אצלנו התעוררו הבוקר כי הבכור שאל בקול רם מדי "אמא, מה זה הריח האלוהי הזה?"

**חלת שמרים שוקולד-תפוזית (תבנית 28)**

**מה?**

**בצק:**

35 גרם שמרים טריים

גרידת מתפוז שלם

מיץ תפוזים מתפוז שלם (בערך 1/3 כוס+2 כפות)

80 גרם חמאה רכה מאוד (אפשר במקום 1/3 כוס שמן)

1/2 כוס דבש

2 ביצים

1 חלמון (את החלבון שומרים בקערית עטופה בניילון נצמד במקרר)

1 כפית מלח

4+1/4 כוסות קמח

**מילוי:**

125 גרם חמאה

125 גרם שוקולד

1/3 כוס סוכר

2 כפות קקאו

**איך?**

**בצק:**

מוזגים את מיץ התפוזים לקערה בינונית (אם הוא קר מחממים אותו כמה שניות במיקרו כדי שיגיע לטמפרטורת החדר), מוסיפים את השמרים וטורפים והיטב. מוסיפים את הדבש, גרידת התפוז, הביצים והחלמון, ואם בחרתם לעבוד עם שמן אז גם את השמן, וטורפים היטב.

לקערת מיקסר מנפים את הקמח, מוסיפים את המלח ומערבבים. מוסיפים את כל נוזלים והחמאה, וו קרס למיקסר, מתחילים בלישה איטית ומגבירים ללישה בינונית כעשר דקות.

משמנים קערה גדולה ונקייה, מעבירים לתוכה את הבצק, מכסים ונותנים לבצק לתפוח שעה. אפשר להכניס למקרר ללילה. אם מוציאים בבוקר, או אם ממשיכים מיד, מאגרפים בעדינות את הבצק, הופכים ומאגרפים ונותנים לו לתפוח שוב מכוסה עוד כשעה.

**בינתיים מכינים את המילוי:**

קוצצים את השוקולד, חותכים את החמאה לקוביות וממיסים אותם יחד בסיר קטן על איש נמוכה תוך ערבוב מתמיד. כאשר מתקבלת תערובת אחידה ומבריקה מורידים מהאש ומוסיפים את הקקאו והסוכר עד שהם נטמעים, אם כי עדיין ניתן יהיה להרגיש בגרגרי הסוכר בזמן הערבוב.

אחרי שהבצק תפח שוב, מקמחים משטח אפייה נקי, חוצים את הבצק לשניים וכל חצי מרדדים למלבן בגודל של 20 ס"מ X 50 ס"מ ובעובי של כחצי ס"מ.

מורחים בנדיבות תערובת השוקולד על כל מלבן בצק באופן כזה שהמלבן מרוח מימין ומשמאל בצורה מלאה מלבד כ- 1 ס"מ בשוליים העליונים והתחתונים. מגלגלים כל מלבן לגליל ארוך. את קצות הגליל הלא מרוחים מרדדים מעט כדי שיהיה נוח יותר לקלוע אותם בהמשך. מניחים לשני הגלילים לתפוח כשעה. אם נשארת תערובת אל תזרקו אותה.

חותכים כל גליל לאורך. משני חצאי גליל יוצרים סימן של פלוס. מניחים חצי גליל שני לאורך והפוך לחצי הגליל הראשון כדי ליצר צורת שתי וערב ואת חצי הגליל השני מניחים לרוחב, שוב כך שייצור צורת שתי וערב עם שלושת הגלילים האחרים.

עכשיו מתחילה הקליעה. בוחרים חצי גליל אחד ומעבירים אותו מתחת או מעל הגליל שלימינו (בעצם הימין שלנו) בכיוון השעון. עכשיו מעבירים את חצי הגליל הבא באותו כיון וכמה שאפשר יותר מהודק. כך ממשיכים עד שנשארים רק קצוות. את הקצוות ניתן למרוח בתערובת ודוחפים אותם למטה על מנת שלא יבצבצו החוצה.

מעבירים את חלת השוקולד לתבנית משומנת ומתפיחים כשעה.

מחממים את התנור לחום של 175 מעלות. מברישים בחלבון שנשאר במקרר, מכניסים את חלת השוקולד לתנור ואופים כ-25 דקות עד חצי שעה, אם היא מתכהה מהר מדי, פשוט כסו אותה בנייר כסף. החלה מוכנה כשהיא שחומה ונשמעת מעט חלולה כשדופקים עליה.

מוציאים מהתנור, מניחים לצינון על רשת ומפגינים קצת איפוק לפני שפורסים למרות שזה לא קל.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)