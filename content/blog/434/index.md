---
date: 2018-09-25 20:41:00+03:00
description: ???
source: https://www.haaretz.co.il/blogs/karenhaber/2018-09-25/ty-article/0000017f-f8b3-d460-afff-fbf708280000
tags: דעות
title: 'שקד, גרמניה וביהמ"ש העליון או: התאבדותה של המודעות העצמית'
---

[במהלך הדיון המיוחד](/news/law/2018-09-17/ty-article/.premium/0000017f-f31f-dc28-a17f-ff3f10bd0000) שהתקיים בשבוע שעבר בכנסת לבקשת מרצ בשל התבטאויותיה החריגות של שרת המשפטים על בית המשפט העליון והסכנה לדמוקרטיה, התייצבה איילת שקד להגן על עמדתה. בין שלל הדברים טענה שבמקרה של פגיעה בדמוקרטיה ממילא שום בית משפט לא יכול לסייע. [במילותיה](http://www.facebook.com/ayelet.benshaul.shaked/videos/240649029952575/): "בית המשפט לא יושיע אותנו מהריקבון. כשחברה נרקבת ככה, גם בית המשפט נרקב. וראינו את זה בהיסטוריה, ראינו את זה כבר בהיסטוריה המודרנית, במצבים כאלה לצערי גם באיטליה וגם בגרמניה, בית משפט, חזק ככל שיהיה, לא עזר, לא עזר". 

אלא שהטיעון של שקד כורת את הענף עליו היא יושבת. בית המשפט הגרמני לא נרקב, הוא הורקב (סליחה על הגמישות הדקדוקית) בכוונת מכוון ואף הורכב מחדש. הוא עוקר מכליו, אוים בפועל ונמנעה ממנו היכולת להתנגד. זאת אומרת שאם שקד מכירה בעובדה שבית המשפט בגרמניה לא הושיע אז או שהיא לא מכירה את השתלשלות העניינים (לידיעת שר החינוך) או שהיא לא רואה את ההקבלה הבלתי נמנעת ומותר להשוות, שקד התחילה. 

מתוך דבריה של שקד בכנסת בשבוע שעברהטענה שבית המשפט לא יכול היה למנוע את גרמניה הנאצית היא ספקולטיבית. עובדתית, הוא לא עצר וספק אם יכול היה לעצור או להאט את ההידרדרות. אין דמיון רב בין ישראל לגרמניה בין שתי מלחמות העולם, לפחות מבחינה כלכלית, פוליטית ומצבה של הדמוקרטיה. עם זאת, מהתהליכים שהובילו לשינוי המשטרי ולהתבססות הנאציזם, יש בהחלט מה ללמוד, בטח ברמה הפוליטית-דמוקרטית. 

אחד הלקחים הבולטים הוא שהדרך לשמור על דמוקרטיה לא עוברת בפגיעה באחת מרשויות השלטון וצמצום כוחה תוך הגדלה מהותית של כוחן של רשות אחרת. מנגנון האיזונים והבלמים הדמוקרטי, ממש כמו במשוואה מתמטית, אינו יכול לשמור על שיווי המשקל ללא שמירה על היחס בין חלקיו. 

בתקופה בה השלטון מנסה בכל כוחו להצר את צעדיו של בית המשפט, להלך עליו אימים ולפגוע בארגז הכלים שלו, ההקבלה שעשתה שקד לעליית השלטון הנאצי היא בערך התאבדותה של המודעות העצמית, או, לחלופין, הוכחה להשתרשות הבורות. המקרה של גרמניה הנאצית מהווה הוכחה מצוינת לגבולותיה של המערכת המשפטית ולשבריריותה בזמן מעבר מדמוקרטיה למשהו אחר. לכן, אם יש משהו ללמוד מהסיפור הזה הוא עד כמה חשוב לשמור על עצמאותה של הרשות השופטת ועל כוחה, וכמה מסוכן להרכיב אותה מחדש ברוח שלטון ספציפי. דווקא בנזיפותיה של שקד בחברי הכנסת משמאל על ביקורתם ההוכחה שכרגע הוא עדיין לא מוטה ופסיקותיו מצליחות להתסיס את שני עברי המתרס הפוליטי. 

 עברו לתצוגת גלריהבית המשפט העליון, ב-2015צילום: גיל יוחנןזאת ועוד, הבאת גרמניה הנאצית כדוגמה מעידה על חוסר הבנה משווע. השלטון הנאצי מעולם לא ביטל את מערכת המשפט, אך מהר מאוד שינה את הרכבה מהותית וגם בנה מערכת אלטרנטיבית בתחומים רבים מתוך הבנה שבתהליך השינוי המשטרי - הלגיטימציה ממערכת המשפט חיונית. גם שקד לא מפרקת את מערכת המשפט, גם היא מבינה שמערכת המשפט חיונית ללגיטימציה שלטונית, לכן היא פועלת לייצור כלים משפטיים שיביאו בסופו של דבר להסדרה ביו"ש, לשינוי השיטה ולחקיקת חוקי יסוד (כמו חוק יסוד: החקיקה) שיבנו בישראל דמוקרטיה פרוצדורלית שמרנית ויקצצו בכוחו של בית המשפט העליון. 

אם נתבונן במהלך העניינים הרי שגרמניה לא היתה דמוקרטיה חזקה, אלא מדינה במשבר כלכלי ותחת שיתוק פוליטי. מפלגה קטנה ולאומנית ניצלה את המצב כדי להתחזק ובתוך תשע שנים, אגב פמפום תעמולה בלתי פוסק על חשיבות הדמוקרטיה, הפכה למפלגה השלטת (מ-6.5% מהמושבים בפרלמנט במאי 1924, אז התמודדה לראשונה בבחירות, ועד 33.1% מהמושבים בנובמבר 1932). 

למעשה עוד הרבה לפני עלייתו לשלטון הקדיש אדולף היטלר זמן רב לנושא בתי המשפט. מעבר לעובדה שהאמין כי על שופטי בית המשפט להיות גרמנים טהורים, הוא לא היה מרוצה "מנטייתם של בתי המשפט". במהלך העלייה הנאצית לשלטון, היתה מערכת המשפט של גרמניה מבוזרת ובה בתי משפט פדרליים, בתי משפט של המדינות ובתי משפט מקומיים. עם העלייה לשלטון של היטלר, בתי המשפט, שחששו מביטולם, "ניקו את עצמם" מקומוניסטים, סוציאליסטים, יהודים ושאר שיוכים "בעייתיים". 

 עברו לתצוגת גלריההיטלר נואם בפני חיילים במהלך מלחמת העולם השנייהצילום: APאבל אז הגיעה שריפת הרייכסטאג ולהפתעתו של היטלר בית המשפט לא מצא קונספירציה קומוניסטית רחבת היקף. רק קומוניסט אחד הורשע אך זה הוביל את היטלר להאיץ את בניית מערכת המשפט האלטרנטיבית, בתי המשפט המיוחדים ( Sondergerichte), שהקמתם החלה למעשה ע"י פרנץ פון פאפן כבר ב-1932. בתי משפט אלה היו מאופיינים במהירות ההליך, בהיותם נטולי אפשרות ערעור ובסמכותם להוציא לפועל את גזר הדין במהירות. 

לא היה תהליך שבתוכו בית המשפט יכול היה להתערב. בית המשפט, מטבעו, גם אינו יכול ליזום התערבות. אין זה בסמכותו. חודש אחרי שהתמנה היטלר לקאנצלר כבר נכנסו לתוקף תקנות חירום חדשות להגנת העם הגרמני. הרייכסטאג נשרף ולמחרת נחקק החוק להגנת האומה, שלמעשה השעה זכויות יסוד ואפשר מעצרים פוליטיים. במארס 1933 עבר חוק ההסמכה שביטל הלכה למעשה את החוקה. לבית המשפט לא היתה אפילו השהות להתנגד. מהלך זה אינו מנותק מהעובדה שיממה קודם לכן הושלמה בנייתו של דכאו, מחנה הריכוז הראשון לאסירים פוליטיים. 

מכאן מתחיל תהליך הנאציפיקציה של גרמניה והוא אינו פוסח על בתי המשפט. בתיאוריה, בתי המשפט "הרגילים" נותרו עצמאיים, אלא שלא הופנו אליהם כמעט תיקים חדשים. שנה אחרי, ולסיכום ליל הסכינים הארוכות, הורדה סופית המסכה על מערכת היחסים עם בתי המשפט בדיקטטורה הנאצית על ידי היטלר עצמו (תרגום חופשי שלי): "לשאלה מדוע לא פניתי לבתי המשפט כדי להרשיע את הפושעים הללו, אומר כך: בשעה זו האחריות לגורלה של האומה הגרמנית מוטלת עליי ולכן הפכתי לשופט העליון של העם הגרמני!". זה היה האות שהשלטון מצפה משופטיו לא לעקוב אחר הלשון הכתובה של החוק, אלא לשמור על "הרוח הגרמנית" כפי שמתווה אותה היטלר. 

אם יש משהו שהמקרה הנאצי מלמד הוא שאסור לסרס את מערכת המשפט, המערכת המוחלשת בין שלוש הרשויות. הכלי המכונה ביקורת שיפוטית הוא כוח חשוב במערכת האיזונים והבלמים הדמוקרטית והוא מגן על האזרח משרירותו של החוק. [שקד טוענת](https://www.inn.co.il/News/News.aspx/382561) שבית המשפט לא יכול לקחת לעצמו את הסמכות לעצב חוקה, אך למעשה זו הרשות המחוקקת זו שנוטלת לעצמה את הסמכות הזו, שאינה שלה, והתערבות בית המשפט היא רק בעקבות עתירות של אזרחים המבקשים סעד. 

אי אפשר לבחון בנפרד כל אחד ממעשיה או תכניותיה של שקד, כמו: פסקת ההתגברות, תכנית ההסדרה, חוק יסוד: החקיקה, חוק יסוד: השפיטה, העברת העתירות ביו"ש למחוזי בירושלים, צמצום זכות העמידה, מינוי יועמ"שים. הם כולם מהלך אחד מכמה ראשי חץ שכל מטרתם הוא שינוי מהותי של מערכת המשפט הישראלית שאינה נוחה למתבונן מהפוזיציה של ארץ ישראל השלמה. שקד רוצה לפתור את בעיות הציבור הדתי-לאומני לא על ידי פתרון הכיבוש, אלא על ידי הכשרת הכיבוש מערכתית ומנהלית על ידי מערכת המשפט. זה ייצור שינוי דה פקטו שלא באמת מצריך החלטות מדיניות כבדות היקף. 

יישור הקו של מערכת המשפט בגרמניה העניקה לגיטימציה לשלטון הנאצי, היה צורך שמערכת המשפט תתיישר עם האינטרסים של המפלגה. שיתוף עם מערכת השפיטה נתפש, לפחות בתודעת ההמון, כמתן לגיטימציה אובייקטיבית לחוקיות הנאציזם. תחליפו את המלה "נאציזם" ב"מפעל ההתנחלויות" ותקבלו את התהליכים שקורים עכשיו. באמצעים דומים ניתן להגיע למטרות שונות בהתאם לאידיאולוגיה, אבל רמת המסוכנות נשארת אחת והצורך של הדמוקרטיה להתמודד עם השינויים "הקטנים" מבפנים מפורר אותה מערכיה. צודקת שקד, כשאלה התהליכים, כבר שום בית משפט לא יושיע, זה הזמן להפסיק את התהליכים או להתחיל את הספירה לאחור.