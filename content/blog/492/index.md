---
date: 2018-02-22 16:30:00+02:00
description: ???
source: https://www.haaretz.co.il/food/cookingwithkids/2018-02-22/ty-article/0000017f-f8dd-d2d5-a9ff-f8dd956a0000
tags: בישול
title: ארנצ'יני, אורזיני – אותה מהפכה
---

ארנצ'יני (באיטלקית – תפוזים קטנים), יודע כל חובב מזון איטלקי, הם כדורי אורז מטוגנים במילויים שונים המוגשים כמו שהם או עם רוטב בצד. ברבות השנים, הם הפכו לאוכל רחוב באיטליה ובכל מחוז הם קצת שונים. באופן עקרוני הארנצ'יני מגיעים בכל הטעמים, ממילוי ראגו בשר ומוצרלה, דרך ריזוטו זעפרן ועד פרושטו וגבינות, ואפילו אפשר למצוא ארנצ'יני מתוקים. המשותף לכולם הוא אורז ארבוריו, הוא אורז ריזוטו. מה שאומר שאם הכנתם ריזוטו, הדרך לארנצ'יני קצרה.

למרות שהתחקיתי אחרי ההיסטוריה של הארנצ'יני, אין לי ספק שהוא הומצא לגמרי בטעות על ידי אמא מתוסכלת שפשוט לא רצתה לזרוק את שאריות האורז, כי מן הידועים שריזוטו לא מחממים, ולא תשכנעו אותי אחרת. ולמה אני אומרת את זה? כי בערך 800 שנים אחרי המצאת הארנצ'יני מצאתי את עצמי עם קטינא, סיר אורז רגיל ובקשה אחת לא רגילה – להפוך אותם לכדורים מטוגנים.

זה שכל מאמא איטלקית, או פודי אקראי, יודע שארנצ'יני עושים עם אורז לריזוטו או שלא עושים בכלל, ממש לא הרשים את קטינא. ניסיתי להסביר שבשביל הכדורים הנ"ל צריך ריזוטו כי המרקם הדביק מאפשר גלגול פשוט לכדורים. טענתי שאורז בסמטי שבושל עד שהתרכך פשוט לא עשוי מהחומרים הנכונים ואף הצגתי את הסיר כראיה. אבל קטינא הסתכל ואמר שבטוח אפשר ולא יכולתי אלא להיענות לאתגר. אחרי ערבובים, תוספות, הבלחות של רגע והרבה תקוות הצלחנו להעלות על השולחן מנה הראויה להיקרא ארנצ'יני. מכיוון שאנחנו לא כל כך רוצים להסתבך עם טהרני המטבח האיטלקי החלטנו לקרוא להם אורזיני, בן דוד חורג וטעים לא פחות.

**כדורי אורז ומוצרלה מטוגנים (כ-30 כדורים בקוטר של כ-3 ס"מ)**

 עברו לתצוגת גלריהצילום: קרן הבר **מה?**

**לכדורי האורז:**

אורז לבן מבושל עם מלח מכמות של כוס (200 גרם) אורז יבש

200 גרם מוצרלה מגוררת

1/2 כפית מלח

1 ביצה טרופה

1/3 כוס (47 גרם) קמח

**לציפוי:**

1 ביצה

1/2 כוס (62 גרם) פירורי לחם (או גריסיני)

**לטיגון:**

שמן לטיגון עמוק

סיר טיגון (עם מסננת), או מחבת עמוקה

**לרוטב:**

8 שיני שום כתושות

4 עגבניות טריות וגדולות מרוסקות

2 כפות רסק עגבניות (בערך קופסא אחת קטנה של 100 גרם)

1/2 כוס מים

1/2 כפית מלח

1/4 כפית סוכר

צרור עלים – פטרוזיליה, אפשר גם בזיליקום, קשורים

**אופציה חלקה (מתאימה לילדים) ומהירה:**

 עברו לתצוגת גלריהצילום: קרן הבר 4 שיני שום כתושות

2 כפות שמן זית

1 קופסת (500 גרם) רוטב עגבניות מסוננות (למשל passata של צ'יריו), או: קופסת רסק עגבניות קטנה (100 גרם, כשתיים וחצי כפות) ו- 1/2 כוס מים

**איך?**

כשיש ריזוטו כל מה שצריך זה להוסיף גבינה, להרטיב ידיים ולהתחיל ליצור כדורים. יותר מזה, הכדורים הדביקים שנוצרו בכלל לא זקוקים לטבילה בביצה אלא רק לסיבוב של פירורי גריסיני לפני הכניסה למחבת. אבל כשיש כבר אורז לבן מבושל אחד אחד, צריך להפוך את האורז לבלילה דביקה.

מעבירים את האורז לקערה גדולה ומוסיפים את המוצרלה, הביצה, והמלח ומערבבים היטב, מוסיפים חצי מכמות הקמח, מערבבים, מוסיפים את יתרת הקמח ומערבבים עד לקבלת תערובת אחידה. מניחים לתערובת לנוח חמש דקות.

**בינתיים אפשר להכין את הרוטב:**

מטגנים במחבת עמוקה את שיני השום, הן מטגנות מהר וכדאי להנמיך את האש די מהיר ולערבב בתדירות גבוהה, הם לרוב לא צריכים יותר מחצי דקה וחשוב לשים לב כי שיני שום כתושות נשרפות בקלות. מוסיפים את העגבניות, רסק העגבניות, סוכר, מים ומלח, מערבבים ומביאים לרתיחה. מוסיפים את צרור עלי התיבול ומנמיכים את האש. מכסים ומבשלים כחצי שעה, מוציאים את עשבי התיבול ומעבירים לקערת הגשה, או קעריות אישיות.

לרוטב ילדים כל מה שצריך הוא לטגן את שיני השום, להוסיף את ה-passata, או את רסק העגבניות והמים, והמלח – מביאים לרתיחה, מנמיכים ומבשלים עוד כ-3 דקות.

בזמן שהרוטב מתבשל חוזרים לכדורים. מרטיבים את הידיים ומתחילים ליצור כדורים. הכדורים אמורים להתגבש בקלות ולהיות גמישים למגע. אם הם מתפרקים מעט, כדאי להוסיף כף קמח, לערבב היטב ולהמתין עוד כ- 5 דקות. שוב מרטיבים את הידיים ומתחילים לגלגל כדורים, מניחים את הכדורים על צלחת נקייה.

לקערה בינונית שופכים את פירורי הגריסיני ולקערה אחרת שוברים ביצה וטורפים אותה.

לוקחים כדור אורז וטובלים אותו בגריסיני, מנערים בעדינות משאריות וטובלים בעדינות בביצה מכל הכיוונים, מנערים משאריות וטובלים בגריסיני. מנערים מעודפים ומניחים על צלחת נקייה. כך עד שכל הכדורים מוכנים.

מחממים את השמן וכשהוא חם מטגנים את הכדורים אבל לא צפוף מדי, עד שהם מקבלים גוון זהוב, מוציאים, מסננים מהשמן ומגישים בעודם חמים עם הרוטב בצד.

 עברו לתצוגת גלריהכדורי אורז ומוצרלה מטוגנים צילום: קרן הבר לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)