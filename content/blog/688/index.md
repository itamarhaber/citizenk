---
date: 2016-07-18 14:57:00+03:00
description: ???
source: https://www.haaretz.co.il/food/cookingwithkids/2016-07-18/ty-article/0000017f-f897-d887-a7ff-f8f7ce5c0000
tags: בישול
title: מי שאכל מפרום חצילים לא יכול לחזור לאחור
---

בואו נתחיל עם האמת המרה, אני אוהבת מפרום והילדים שלי לא ממש. אמרו לי, "תכיני להם מה שאת אוהבת. הם יאכלו". הכנתי, הם לא תמיד אכלו. אמרו, "תהיי עקבית, תמשיכי להגיש גם אם הם לא טועמים". המשכתי, לרוב הם עמדו בסירובם.

ניסיתי הכל, בחיי, ואז הגעתי למסקנת הזהב – למי אכפת שלא יאכלו? ואז המרכזית טעמה והיה לה טעים, וכבר קצת הצטערתי על הנחישות. בכל מקרה, עם הזכרים שבצאצאים עוד ארוכה הדרך. לרגע אחד פרפרה לה תקווה, כשהשניים הסתובבו מסביב לסיר כמו זאבים מורעבים מפני שלא עמדו בריח המפתה. זה עבר להם, ואני, פתיה שכמותי, הכנתי שניצלים. כי מי שטרח על מפרום וכבר נמצא במטבח – מה זה בשבילו לטגן עוד כמה שניצלים?

 עברו לתצוגת גלריהצילום: קרן הבראתם לא צריכים אותי כדי ללמוד על נפלאות המטבח הטריפוליטאי. אז ספוילר: המפרום שלהלן לא ממש מסורתי, אבל זה לא עושה אותו פחות טעים. להבנתי, מפרום אמיתי הוא רק של תפוחי אדמה. כל שאר הירקות הטעימים הם רק לרוטב. מבחינתי, המפרום היחיד הוא מפרום חצילים. מי שאכל מפרום חצילים לא יכול לחזור לאחור.

במקרה של מפרום, ובניגוד להעדפה הגורפת שלי לתפוחי אדמה כמעט בכל מצב, התשובה היא חד וחלק, חציל. זה לא רק מפני שהוא הרבה יותר קליל (זה לא חרוז מכוון), זה מפני שחציל זה מעדן שמימי וכמעט כל דבר שתפוח אדמה יכול לעשות, החציל עושה יותר טוב. קדימה – shoot me – אם למות על מזבח כלשהו, מוטב שיהא זה על מזבח החציל. ואם כבר פאתוס, ראוי שזה יהיה תוך שירת שיר המפרום, בפרפראזה על "שיר החליל" של לאה גולדברג:

המפרום, הוא פשוט ועדין,

וטעמו ערב לחיך אנין

המפרום

עם פצפוץ הטיגון

וזהיבות הציפוי

וריחו של חציל

ורעב שמבשיל

המפרום, המפרום

בין אם הצטרפתם לשירה, ואני נוטה להאמין שלא, ובין אם הובכתם מגילוי הלב הלגמרי מיותר שלי, אל תוותרו על המפרום. כבר בפעם הראשונה אתם יכולים לכוון אותו, שיהיה יותר בטעם שלכם. במתכון מופיעים גם תפוחי אדמה (לטובת מי שעוד לא ראה את האור) וגם חצילים (לטובת מי שכן). לעניין הבשר – אני מניחה שהצמחונים שביניכם כבר מצאו פתרונות מילוי טובים משלי. אני הייתי מנסה שילוב של קינואה, ירקות (טריים או מבושלים, אבל ללא רוטב) ופטרוזיליה קצוצה. לקרניבורים שביניכם אספר שהפעם הכנתי את המפרום ממילוי של בשר הקדירה שהכנתי יום לפני כן, וזה עבד לא רע בכלל. רק שזה טוב רק במקרים בהם יש בשר קדירה בבית.

 עברו לתצוגת גלריהצילום: קרן הבר**יאללה, איך מכינים?**

חציל גדול אחד לפחות

3-2 תפחי אדמה, תלוי בגודל

1 ביצה טרופה עם כף מים

קמח

**לרוטב**:

בצל אחד קצוץ

4 שיני שום כתושות

זה מה שיש במתכון המקורי, אבל אפשר להוסיף לרוטב עשיר עוד מגוון ירקות (1 גזר קצוץ קטן-קטן, שורש פטרוזילה, פלפל כתום / צהוב קצוץ דק, פלפל חריף פרוס לפרוסות דקות, כרשה, חצילים, קישואים וכו')

1 כפית פפריקה

מלח, פלפל

2 קופסאות רסק עגבניות קטנות או 4 כפות גדושות

מים

**מילוי בשר**:

500-350 גרם בשר (תלוי בכמות החצילים ותפוחי האדמה, 350 גרם לכמות המצוינת במתכון)

1 בצל מגורד (אפשר גם לקצוץ דק, אני מעדיפה מגורד)

עלי פטרוזיליה קצוצים (אפשר להכניס את הבצל והפטרוזיליה יחד למעבד מזון)

1 ביצה טרופה

2 כפות פירורי גריסיני

מלח (אפשר גם פלפל ואפילו קינמון – למי שאוהב)

 עברו לתצוגת גלריהצילום: קרן הבר**איך מכינים?**

פורסים את החצילים ואת תפוחי האדמה לפרוסות בעובי של כ-2 ס"מ. כל פרוסה כזו יש לפרוס שוב, כדי ליצור "כיס" עמוק, כמעט עד הקצה.

מכניסים את החצילים ואת תפוחי האדמה לשתי תבניות נפרדות, מלאות במי מלח, לכחצי שעה. את החצילים סופגים אחר כך ואת תפוחי האדמה שוטפים במים ומייבשים.

מכניסים את כל מרכיבי המילוי ולשים יחד ליצירת תערובת כמה שיותר הומוגנית. יש מי שמכין קציצות וממלא את תפוחי האדמה והחצילים, אני פשוט ממלאת ומיישרת את הקצוות.

מחממים במחבת שמן – בערך בגובה של 1.5 ס"מ, בהתאם למחבת.

טובלים את תפוחי האדמה בקמח ואז בביצה, מנערים ומכניסים למחבת לטיגון.

מטגנים משני הצדדים עד לקבלת צבע זהוב, מוציאים ומניחים בצד על צלחות עם הרבה נייר סופג.

 עברו לתצוגת גלריהצילום: קרן הבר**הרוטב**:

מטגנים את הבצל עד להזהבה, מוסיפים את השום, מורידים מהאש ומוסיפים פפריקה (ואם רוצים גם קינמון), מחזירים לאש ומוסיפים את רסק העגבניות והמים, מערבבים, מביאים לרתיחה, מתבלים במלח ופלפל ומכניסים את החצילים ותפוחי האדמה הממולאים והמטוגנים, לרוב לבישול של כשעה וחצי.

לא נותר למרכזית ולי אלא לאחל בתיאבון ולקוות שבמתכון הבא הילדים יהיו יותר פעילים. כשאני לבד כל הסיפור הזה פחות מוכיח את עצמו. תודו.

**[למתכונים נוספים של קרן הבר שאפשר לעשות עם ילדים](http://www.haaretz.co.il/food/cookingwithkids)**

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)