---
date: 2018-03-22 14:40:00+02:00
description: ???
source: https://www.haaretz.co.il/food/cookingwithkids/2018-03-22/ty-article/0000017f-f8e3-ddde-abff-fce7406e0000
tags: בישול
title: 'טריפל בצנצנת לפסח: קינוח מהיר, קל ומרשים במידה שערורייתית'
---

אישית אני לא ממש מכירה אדם שיתנגד [למתכון לקינוח לפסח](/food/passover-recipes) שהוא מהיר להכנה, קל ומרשים במידה שערורייתית. ואם מוסיפים לזה בונוס הכנה מראש הרי זה משובח, בערך כמו לדבר ביציאת מצרים, ואפרופו מצרים הוא גם לגמרי כשר לפסח ללא חשש מכלום חוץ מאשר מחלבי, כי זה הוא כן- חלבי. אבל אם במקרה הגיע לכאן מישהו כזה, אני רק מזהירה מראש שהמתכון הזה הוא לא בשבילו.

המתכון הזה הוא הסיבה מאחורי הקושיה החמישית והפחות ידועה של "מה נשתנה", הלא היא "מה נשתנה הלילה הזה מכל הלילות? שבכל הלילות אנו טורחים ועומלים לפחות על קינוח אחד, הלילה הזה, הלילה הזה, יש קינוח בצ'יק צ'ק". עקרונית אם תקנו ריבה טובה, גלידת וניל משובחת ומרנג בקונדיטוריה עליה אתם סומכים, הכנת הקינוח הזה גם למספר רב של אנשים היא קצרה בצורה בלתי נסבלת כמעט או לפחות מביכה מספיק כדי לשתוק ורק לחייך לנוכח קריאות ההתפעלות.

 עברו לתצוגת גלריהטריפל בצנצנתצילום: קרן הבר אם כל חייכם סיפרו לכם ש"לא שופטים ספר לפי הכריכה" אז זה המקרה היוצא מן הכלל. ההגשה האישית עושה את כל הקינוח הזה להצגת יחיד, גם אם יש עוד קינוחים מרהיבים על השולחן, ובינינו אם בחרתם להכין את הקינוח הזה אין סיבה להכין עוד (למעט קינוחים ללא סוכר ואולי גם שוקולד. ואגב, טיפ חשוב לחובבי השוקולד ולהשלמת מצמוצי העונג: ניתן להגיש בכלי הגשה נפרד לרוטב (סוסייר) גנאש שוקולד חם למזיגה אישית). 

**טריפל תות-וניל-מרנג בצנצנת (6 מנות)**

**מה?**

**לריבת התותים:**

 עברו לתצוגת גלריההכנת ריבת התותים צילום: קרן הבר כוס ושתי כפות (140 גרם) תותים שטופים, ללא עלים וחתוכים לפרוסות

1 כוס (140 גרם) סוכר לבן

1 כף מיץ לימון

**לגלידת וניל:**

1 מכל שמנת מתוקה להקצפה

1 מכל (397 גרם) חלב מרוכז

2 כפיות תמצית וניל

**למרנג:**

 עברו לתצוגת גלריההמרנג צילום: קרן הבר 2 חלבונים

1/2 כוס (70 גרם) סוכר

1 כף קורנפלור (לא חובה)

1/2 כפית חומץ

**לגנאש:**

125 גרם שוקולד מריר באיכות גבוהה קצוץ

125 מ"ל (חצי מכל) שמנת מתוקה להקצפה

**איך?**

**לריבת התותים:**

מערבבים את התותים, הסוכר והלימון בסיר ומניחים להם כשעה כדי שיגירו נוזלים. אחרי שעה יש להניח שכבר התותים מכוסים בנוזל וזה הזמן להביא לרתיחה על אש בינונית תוך ערבוב. עם הרתיחה מנמיכים את האש ומבשלים כ-45 דקות עד שעה, תוך ערבוב מדי פעם.

עד שהריבה מוכנה כדאי לעקר את הצנצנות על ידי השריה למשך 2 דקות במים רותחים. להניח את הצנצנות על משטח נקי ולא לנגב וכדאי להוסיף עוד צנצנת למניין הצנצנות כי תישאר לכם עוד ריבה.

כשהריבה מוכנה שופכים לצנצנות המוכנות שכבה של עד 1 ס"מ.

**לגלידה:**

בקערת מיקסר מקציפים את השמנת המתוקה עד שמתקבלת קצפת.

מוסיפים את החלב המרוכז ותמצית הווניל ומקציפים עד לקבלת קצפת אחידה.

כשהתערובת מוכנה שופכים אותה על ריבת התותים וממלאים עד שנותר רווח של כ-1 ס"מ מקצה הצנצנת. אם רוצים פחות גלידה, כי זו כמות די גדולה, אפשר להקפיא את הגלידה בקופסת פלסטיק ואחר שגלידה קופאת ליצור כדורי גלידה ולהכניס לצנצנות.

אם מראש רוצים להוסיף גנאש שוקולד זה הזמן להכין אותו (הוראות בהמשך) ולטפטף על הגלידה בטרם הקפאה חוזרת.

סוגרים את הצנצנות ומכניסים אותן למקפיא ל- 8 שעות לפחות או עד להגשה

**למרנג:**

מחממים תנור ל-100 מעלות.

מקציפים את החלבונים במיקסר, כשמתחיל להיווצר קצף מוסיפים את הסוכר בהדרגה. מקציפים עוד כ-5 דקות עד לקבלת קצף יציב ומבריק. מוסיפים את הקורנפלור ומקציפים עוד כדקה ושוב עם החומץ – מוסיפים ומקציפים עוד כדקה. אם רוצים מרנג צבעוני מוסיפים ג'ל צבע מאכל ומקציפים עד לקבלת הצבע המבוקש.

מניחים על תבנית תנור נייר אפייה.

מכניסים את המרנג לשקית זילוף עם פיה רחבה ויוצרים נשיקות קטנות על נייר האפייה, חשוב לשמור אותן דחוסות ומומלץ להקפיד על רווח של 2 ס"מ לפחות בין נשיקה לנשיקה.

מכניסים את נשיקות המרנג לתנור למשך שעתיים-שלוש. הן מוכנות כאשר הן משתחררות בקלות מהתבנית ובמבחן הטעימה לא מתגלה חלק רך, אחרת הן צריכות יותר זמן כדי להתייבש. מוציאים ומניחים להן להתקרר.

כשהן מתקררות (זה לא הרבה זמן) יש להכניס לכלי אטום כדי שהן תחזקנה מעמד שבועיים-שלושה, אפשר גם להכניס למקפיא.

**לגנאש:**

ממיסים את השוקולד בקערה, או במיקרו או ב"באן מארי". כשהשוקולד נעשה נוזלי, מוסיפים את השמנת המתוקה, מחממים עוד קצת ומערבבים עד שהתערובת חלק ומבריקה – שופכים על הגלידה או שמוזגים לסוסייר לפני ההגשה.

**הרכבה סופית:**

מוציאים את הצנצנות מהמקפיא, פותחים אותן ומפזרים מעליהן שברי הנשיקות. פשוט שוברים בעזרת האצבעות מעל הצנצנות ומגישים.

היכונו לקריאות ההתפעלות מהקינוח ומההשקעה, אבל אל תבזבזו עליהן יותר מדי זמן – יש לכם קינוח לאכול.

**מתכונים נוספים לפסח - [כאן](https://www.haaretz.co.il/food/passover-recipes).**

לחצו על הפעמון לעדכונים בנושא:
------------------------------

* [עוגות לפסח](/ty-tag/passover-cakes-0000017f-da28-d718-a5ff-faac12e50000)