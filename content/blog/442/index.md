---
date: 2018-08-16 09:32:00+03:00
description: ???
source: https://www.haaretz.co.il/food/cookingwithkids/2018-08-16/ty-article/0000017f-f8ff-d47e-a37f-f9ffe33d0000
tags: בישול
title: סוכרייה על מקל ביתית
---

סוף הקיץ, הטמפרטורות גבוהות, מה שאומר שאצלנו היציאות החוצה מצטמצמות למינימום ההכרחי בשעות היום. כמו שאני רואה את זה אין שום סיבה להיות חכמים בשמש, אם אפשר להיות במזגן. תכל'ס הדבר היחיד שיכול היה לגרום לי לחשוב פעמיים אם לעשות ילדים בזמנו היה הטיעון שילדים מחייבים הרבה יותר מדי יציאות מהבית בקיץ, אבל לא שאלו ואני לא מצטערת והנה אנחנו כאן. יש גם קיץ וגם ילדים.

שונאת הכללות תחיה ובכל זאת מרבית הילדים ייהנו משעה במטבח, בטח אם מכינים ממתקים. אז נכון, ממתקים זה לא טוב ומשרד החינוך הודיע השבוע על הוצאת כל דבר מתוק ומלוח מתפריט המזנונים (מי ידע שיש כאלה?) בבתי הספר, ונכון שילדים צריכים לעשות כושר ולאכול בריא, ולהכין ממתקים בבית לא עונה על אף אחד מאלה. אבל אפשר לאכול קצת ממתקים ואם כבר ממתקים אז כאלה שעושים בבית והם נטולי תוספות מיותרות.

לא בגלל שזה מפתח כישורים, משכלל מיומנויות, מנתק ממסכים ומעניק כישורים לחיים שווה להיכנס עם הילדים למטבח, אלא כי אחרי עבודה יצירתית, פשוטה וכיפית מקבלים סוכריות ביתיות וטעימות וילדים ממש מרוצים וכל זה בלי לצאת מהבית, הלא היא מטרת העל לשמה התכנסנו. אחרי שמבינים את הפרינציפ, אפשר להתחיל להיות יצירתיים עם הסוכריות ואפילו לשלב צבעים.

עברנו על המון מתכונים של סוכריות, ניסינו להכין אותן בכל מיני דרכים וחזרנו עם מסקנות. אפשר להכין סוכריות על מקל בלי תבניות מיוחדות, אבל זה מתסכל ואפילו, יש שיטענו, מעט שורט. אפשר לנסות תבניות סיליקון שיש בבית אבל התוצאה היא סוכריות שלא נוח ללקק ולכן הכי משתלם לדעתנו לקנות תבניות סיליקון לסוכריות על מקל שגם מעניקות צורה יפה ונוחה לאכילה וגם משאירות את המקל יציב בסוכרייה.

אחר כך עברנו לבחינת צורות הכנה שונות וזה עולם שלם שכולל גם סירופ תירס, גלוקוז נוזלי ושאר שמות לא ברורים. אבל זה לא הכל, יש גם עולם שלם של תמציות טעם, יש מוכנות ויש שמכינים בבית ועוד לא דיברנו על צבע. בקיצור עולם שלם של אפשרויות והחלטות, גם בצד של המקל. נחסוך לכם – כדאי לקנות מקל ייעודי, כל אלתור אחר פחות נוח. מה השורה התחתונה? שווה לצאת לחנות בישול ואפייה ולקנות את הפרודוקטים (תבניות סיליקון, אבקת קרם טרטר ומקלות), הם לא יקרים ומבטיחים הנאה ואם אתם כבר שם אולי תרצו להוסיף ניר צלופן בעזרתו ניתן לעטוף את הסוכריות ולשמור עליהן עד ראש השנה – ככה תרוויחו קישוט יפה לשולחן החג בזמן שאתם מעסיקים את הדרדקים בקיץ – שנאמר שתי סוכריות במכה, או משהו.

**סוכריות על מקל (כ-12 יחידות)**

 עברו לתצוגת גלריהצילום: קרן הבר**מתכון בסיסי**

**מה?**

1 כוס (200 גרם) סוכר

1/3 כוס (160 מ"ל) מים

1/8 כפית (0.5 גרם) אבקת קרם טרטר

2 טיפות צבע מאכל טבעי

1 כפית (5 מ"ל) תמצית טעם 

במקום תמצית טעם וצבע קנויות (גם אם הן אורגניות) ניתן להכין תרכיז ביתי מפירות שייתן גם טעם וגם צבע ואת הנוזל להחליף במים (1/3 כוס) שבמתכון. תרכיז הפירות יכול להיות מיץ תפוזים מסונן או שאפשר לבשל כוס וחצי פרי (תות, דובדבן, אננס) עם חצי כוס מים, להרתיח, לבשל כרבע שעה ואז לסנן ולצנן.

**איך?**

בסיר קטן מערבבים את הסוכר עם קרם טרטר ומוסיפים מים.

מדליקים את האש ומביאים לרתיחה תוך כדי ערבוב. מכיון שאתם עובדים עם הילדים, כל עוד אתם לידם אין בעיה שיערבבו. כאשר התמיסה רותחת מנמיכים את האש וממשיכים לערבב במשך כ-7 דקות. עקרונית, אם יש לכם מדחום אז מבשלים עד שטמפרטורת הנוזל מגיעה ל-145 מעלות, אם אין לכם מדחום, מטפטפים טיפה מהתמיסה לכוס מים קרים, מניחים לזה להתקרר רגע ואז מוציאים – אם התחושה היא מעין חרוז שקוף וקשה, התמיסה מוכנה, אם לא נותנים לה עוד שתיים שלוש דקות תוך ערבוב וחוזרים על הפעולה.

מסירים מהאש ומוסיפים את תמציות הטעם והצבע שבחרתם ומערבבים היטב. אם רוצים סוכריות בשני צבעים, מערבבים היטב צבע בהיר אחד, אחר כך מטפטפים טיפת צבע כהה ומערבבים קלות כדי שיישארו פסי צבע.

כאן צריך לקחת פיקוד – שופכים בזהירות את התמיסה החמה לתבניות ומכניסים בזריזות ובזהירות את המקלות לפני שהתמיסה תתקשה. מכניסים למקרר לשעתיים והסוכריות מוכנות.