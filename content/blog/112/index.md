---
date: 2021-06-17 13:29:00+03:00
description: ???
source: https://www.haaretz.co.il/food/cookingwithkids/2021-06-17/ty-article/0000017f-f8a2-d318-afff-fbe3a42a0000
tags: בישול
title: 'להסליק את הקציצה: קציצות בקר ברוטב סלק'
---

הכל התחיל במארז סלקים קטנים, מוצקים ויפים שהגיעו בהזמנה מהחקלאים. אני אמנם לא נוטה לפתח שיחות נפש עם ירקות, אבל נראה היה שמגיעה להם מנה שווה יותר מסתם איזה סלט או תוספת. מכיוון שלפני איזה עשור אכלתי אצל אחותי קציצות סלק, שהיו טעימות להפליא אבל לא לקחתי מתכון כי הילדים שלי שנאו סלק, החלטתי לא רק להכין לעצמי, גם אם אף אחד לא יאכל, אלא גם לנסות את כוחי בשיחזור המתכון ללא המתכון.

הרעיון של המנה הוא איזון טעמים בין חמיצות למתיקות והתוצאה נהדרת. אפשר במקרה של אכלנים בררנים, לטחון את מרכיבי הרוטב ואז מתקבל רוטב סגלגל ויפהפה, שגם אכלנים בררנים יהינו לטעום, בטח עם הפרזנטציה הנכונה (אצלנו ארץ הפיות היתה מקור השראה לא מעט זמן). ברגע שעברתם את מחסום הטעימה, ההתמכרות מובטחת פשוט כי זו מנה טעימה. ולא, תירוצים שסלק לא מתאים לקיץ לא יועילו – סלק טעים תמיד.

 עברו לתצוגת גלריהקציצות בקר ברוטב סלקצילום: קרן הבר**קציצות בקר ברוטב סלק**

**מה?**

**לקציצות:**

1/2 קילו בשר בקר רזה טחון פעמיים

1 ביצה

50 גרם פרמיג'יאנו רג'יאנו מגוררת דק

1/2 בצל לבן בגודל בינוני מגורר על פומפייה

1 כפית מלח דק

כפית שטוחה פפריקה

1/2 כפית אבקת שום

2-3 כפות פירורי גריסיני

**לרוטב:**

6 סלקים קטנים או 2-3 בינוניים

1 בצל

6 שיני שום

מעט שמן צמחי לטיגון

1/2 כפית כמון, פלפל שחור לפי הטעם, מלח – לפחות כפית

2 כפות רכז רימונים

2 כפות מיץ לימון

כפית סוכר

כף רסק עגבניות

ליטר מים

בוקה גרני – צרור עשבי תיבול קשור, אני משתמשת רק בפטרוזיליה, אבל יתאים פה גם גבעול תימין וגם שמיר למי שאוהב

 עברו לתצוגת גלריהקציצות בקר ברוטב סלקצילום: קרן הבר**איך?**

**לקציצות:**

שמים בקערה את כל חומרי הקציצה, מערבבים בידיים לקבלת תערובת הומוגנית. יוצרים כדורים בקוטר של כ-2 ס"מ ומניחים בצד.

**לרוטב סלק:**

**מכינים קודם את הירקות:** את הבצל מקלפים, קוטמים קצוות, חוצים לשניים ופורסים לפרוסות דקות. את הסלק קולפים, קוטמים קצוות, חוצים לשניים, פורסים לרוחב פרוסות דקות וחותכים אותן באמצע. את השום מקלפים וכותשים.

יוצקים מעט שמן צמחי לסיר בינוני, כך שיכסה את התחתית. מחממים על אש גבוהה מוסיפים את הבצל ומנמיכים את האש. מטגנים כ-5 דקות עד שהבצל נעשה מעט שקוף. מוסיפים את פרוסות הסלק, מערבבים ומטגנים יחד עוד כ-5 דקות. מוסיפים את השום ומטגנים כ-3 דקות. מורידים לרגע מהאש, מוסיפים את הכמון, הפלפל השחור וכפית מלח ומערבבים היטב.

מחזירים לאש ומוסיפים את הסוכר, מניחים להיטגן על אש בינונית-גבוהה, אחרי כ-2 דקות מוסיפים את רכז הרימונים ומערבבים היטב, מוסיפים את הלימון, מערבבים ומוסיפים את רסק העגבניות וליטר מים, מערבבים היטב ומביאים לרתיחה.

זה הזמן להכניס את הקציצות פנימה, אחריהן מניחים את צרור עשבי התיבול, מכסים, מביאים לרתיחה ומבשלים כשעה על אש נמוכה.

מגישים על מצע של אורז, אבל לא רק.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)