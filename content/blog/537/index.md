---
date: 2017-10-10 11:37:00+03:00
description: ???
source: https://www.haaretz.co.il/blogs/karenhaber/2017-10-10/ty-article/0000017f-f8be-d2d5-a9ff-f8bebaed0000
tags: דעות
title: בג"צ המובן מאליו
---

[החלטת בג"צ](/news/law/2017-10-08/ty-article/.premium/0000017f-e4e9-d9aa-afff-fdf9eb3b0000) בנושא קיום ההפגנות לא באמת חידשה משהו, אלא חזרה על מה שאמור להיות מובן מאליו לכל אזרח בדמוקרטיה. הזכות להפגין היא זכות בסיסית שעל המדינה לנסות ולהכיל אלא אם כן יש פגיעה קשה בשלום הציבור או הסדר הציבורי, שנאמר אלמנטרי, ווטסון. בדמוקרטיה לא רק שהזכות להפגין היא כלי חשוב הנמצא בידי היחיד, ההגנה עליה אמורה להיות אינטרס של השלטון, ההוכחה לקיומה של דמוקרטיה בריאה וחברה אזרחית מתפקדת. השמחה לנוכח ההחלטה שופכת אור על מציאות עגומה של קהות הדמוקרטיה הישראלית שזקוקה לתזכורות. 

הזכות להפגין היא חלק בלתי נפרד לא רק ברמה המהותית, אלא גם ברמה ההיסטורית: "[מסיבת התה](https://he.wikipedia.org/wiki/%D7%9E%D7%A1%D7%99%D7%91%D7%AA_%D7%94%D7%AA%D7%94_%D7%A9%D7%9C_%D7%91%D7%95%D7%A1%D7%98%D7%95%D7%9F)" האמריקאית ב-1773, [מצעד הנשים](http://karenhaber.blogspot.co.il/2017/10/1789.html) הצרפתיות באוקטובר 1789, [צעדת המלח](https://he.wikipedia.org/wiki/%D7%A6%D7%A2%D7%93%D7%AA_%D7%94%D7%9E%D7%9C%D7%97) של מהטמה גנדי במאי 1930, [מצעד הנשים](https://he.wikipedia.org/wiki/%D7%A1%D7%95%D7%A4%D7%A8%D7%92%27%D7%99%D7%96%D7%9D) בוושינגטון ב-1913 וההפגנה ההמונית בניו יורק ב-1915 שהניעו את מתן זכות הבחירה לנשים בארה"ב ב-1920, [המצעד לוושינגטון](https://he.wikipedia.org/wiki/%D7%94%D7%9E%D7%A6%D7%A2%D7%93_%D7%9C%D7%95%D7%95%D7%A9%D7%99%D7%A0%D7%92%D7%98%D7%95%D7%9F_%D7%9C%D7%9E%D7%A2%D7%9F_%D7%AA%D7%A2%D7%A1%D7%95%D7%A7%D7%94_%D7%95%D7%97%D7%99%D7%A8%D7%95%D7%AA) ב-1963, [כיכר טיאן-אן-מן](https://he.wikipedia.org/wiki/%D7%90%D7%99%D7%A8%D7%95%D7%A2%D7%99_%D7%9B%D7%99%D7%9B%D7%A8_%D7%98%D7%99%D7%99%D7%9F-%D7%90%D7%9F-%D7%9E%D7%9F_(1989)) או [נפילת חומת ברלין](https://he.wikipedia.org/wiki/%D7%97%D7%95%D7%9E%D7%AA_%D7%91%D7%A8%D7%9C%D7%99%D7%9F) (רשימה חלקית ביותר). את ההתפתחויות הדמוקרטיות החשובות ביותר לא ניתן לדמיין ללא חופש הביטוי והזכות להפגין ולהתאגד. 

השמחה על המובן מאליו מעידה שטקטית אולי היה כאן ניצחון, אך למעשה הדמוקרטיה הפסידה בקרב הנוכחי על התודעה. אחוז הולך וגדל בציבור הישראלי מאמין שההפגנות בפתח תקווה לא חוקיות ושהחלטת בג"צ מעידה על מגמתיות והצורך במה שמוכרים לנו כ"משילות". אז על מה השמחה? שבג"צ יודע מהי דמוקרטיה? התסמין המכונה ההפגנות בפתח תקווה טופל, אבל שורש הבעיה לא טופל, סך הכל הגיוני הרי גם בממלכת החשמונאים לא היתה דמוקרטיה.  

פסיקת בג"צ מעידה ששומרי הסף זנחו את תפקידם - שרת המשפטים, מפכ"ל המשטרה והיועץ המשפטי לממשלה עסקו בהשכחה הציבורית של מהות דמוקרטית. [בקשתה של שקד](/opinions/2017-08-21/ty-article-opinion/.premium/0000017f-f06a-d487-abff-f3fef8520000) לבחון את ההפגנות מול בתי אישי ציבור לא היתה צריכה להיעשות וכמוה פעולת המשטרה למניעת ההפגנות ולאחר שנעשו היה זה תפקידו של היועץ המשפטי לממשלה לעצור את זה. רוצה לומר שבג"צ זה בכלל היה נמנע, אבל לא רק שזה לא נעשה, אלא שהציבור בישראל נתון תחת קמפיין פוליטי שנועד לצמצם את חופש הביטוי שהזכות להפגין נגזרת שלו. הפגיעה בתודעה הדמוקרטית הציבורית נעשית כל הזמן, עד כדי כך שהחלטת בג"צ, שבשורה תחתונה היא אלמנטרית, נתפסת כהישג. זה לא הישג זו תעודת עניות. 

 עברו לתצוגת גלריהמפגינים בכיכר גורן בפתח תקווה. אחוז הולך וגדל בציבור הישראלי מאמין שההפגנות בעיר לא חוקיותצילום: עופר וקניןזה כבר כמה שנים שמבוקר עד ערב מדקלמים לציבור מדף מסרים שרצון הבוחר בא לידי ביטוי בקלפי, שדמוקרטיה היא שלטון הרוב, שביקורת היא פוטש, שלבג"צ אסור להתערב, שהתקשורת מוטה ושהפגנות צריך להגביל. קמפיין המשילות הבלתי פוסק של הממשלה משפיע מהותית על התודעה האזרחית, היא בעיקר מצמצם אותה בתקווה לאיין השתתפות אזרחית פעילה, לעקר את הדמוקרטיה ממהות ולהשאיר אותנו עם כלים שיאבדו מערכם הדמוקרטי בדהרה אינפלציונית. 

הניסיון מלמעלה להכתיב את התחושה שדמוקרטיה היא שלטון הרוב ולזנוח את הגנת המיעוט, לצייר ביקורת כהרסנית לדמוקרטיה, לפגוע בכוחו של בג"צ בהגנה על האזרח, לפגוע באמינות התקשורת, לצמצם את אפשרות ההפגנה ולצייר את הבחירות כדפוס פעולה יחיד להשתתפות פוליטית הם כולם פגיעה מהותית בדמוקרטיה, שאמורה להיות חלק יסודי המכנה המשותף של כלל הציבור בישראל. 

הזכות לבחור ולהיבחר, חשובה ככל שתהיה, אינה עומדת לבד, לצידה עומדות זכויות נוספות, כמו: הזכות לשוויון, לכבוד, לחיי ביטחון, לקניין, להליך הוגן, חופש הביטוי, חופש הדת, החופש להפגין, חופש העיתונות ועוד. כל אחת מאלה היא חוליה חיונית למהות דמוקרטית שאינה קשורה לעמדות פוליטיות של שמאל-ימין. הנה משהו שהקואליציה לא רוצה שנזכור ופסיקת בג"צ הזכירה מחדש. פעמוני האזהרה של הדמוקרטיה מצלצלים חזק והציבור עדיין תוהה למי מצלצלים הפעמונים.