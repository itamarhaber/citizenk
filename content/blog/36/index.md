---
date: 2022-03-03 09:36:00+02:00
description: ???
source: https://www.haaretz.co.il/blogs/karenhaber/2022-03-03/ty-article/0000017f-f8ab-d460-afff-fbef6d480000
tags: דעות
title: קדימה, פליטים אוקראינים חמודים, אחורה פנה!
---

הם ארזו לבד רק שלא היה להם זמן לקחת כלום. בדרך לא דרך, הם חצו את הגבול כשברקע פצצות, ריח עשן ופחד. את תחושת ההקלה, המהולה בחרדה וחוסר ודאות, אחרי המטוס ניתק מהקרקע, אי-אפשר לדמיין. הלוואי שסוף-סוף יצליחו לישון. 

כשהגלגלים נגעו שוב בקרקע, הם בוודאי חשבו שהסיוט מאחוריהם. הם הגיעו לישראל! הם אינם יהודים ולחלקם אין מסמכים או כסף לשלם ערבות, אך מה זה חשוב - הם כאן. בחיים. 

וולקאם טו איזראל? אז זהו שלא. 

סליחה, אבל ווי אר א סמול קאנטרי ולגמרי מוקפת אויבים. [אנחנו לא צריכים גם להכניס פליטים](/news/world/europe/2022-03-04/ty-article-live/.premium/0000017f-db8a-d3ff-a7ff-fbaa012e0000). יש לנו מספיק שמאלנים. מה אתם רוצים? מפלט? תוכיחו! אתם רוצים שנאמין לכם שאתם? קודם תתנצלו על השואה. שישה מיליון התנצלויות. איך בכלל נתנו לכם לעלות על המטוס? למה מי האידיוט שייתן לאנשים שנראים כאילו עברה להם טראומה, בלי מסמכים, בלי חפצים, בלי כסף ועם עיניים קרועות לרווחה מפאניקה, לעלות למטוס? מה, רק בגלל שהם אומרים שהם פליטים? 

לא, לא קומראדס, אתם לא רצויים פה, סליחה. לכאן נכנסים רק יהודים. אלה שרדפתם, זוכרים? אנחנו זוכרים. אתם, האוקראינים, אלה שאמרו עליהם שהיו יותר גרועים מהנאצים. מה אתם יודעים על להיות פליטים? מה אתם יודעים על זה שאף מדינה לא רוצה אתכם ואין לכם לאן לברוח? שמחזירים אתכם אל לב המאפליה. אתם יודעים מה זה לחשוב שניצלת ומישהו פתאום מיישיר אליך מבט ושולח אותך חזרה אל המוות? אנחנו לא שכחנו. נדרנו נדר לעולם לא לשכוח. אנחנו לא נשכח. לא, לא. אנחנו לא נשכח מה זה להיות פליט. 

אבל למה לדבר אלינו. פשוט חסכו מאיתנו את הסיפור שלכם. אין מצב שהוא יותר עצוב משלנו. אנחנו הוא העם הנבחר. כמו עוף החול קמנו מאפר ואבק והקמנו מדינה. אנחנו הקורבן שלעולם לא יהיה שוב קורבן. ותמיד נזכיר זאת, שהיינו הקורבן. כי זה חשוב. כי אסור לשכוח את מה שכל העולם מנסה לעשות לנו כבר אלפי שנים. אחרי שכולם ניסו להשמיד אותנו, נראה לכם שאנחנו לא יודעים כמה זה מפחיד לאבד את כל עולמך ברגע?? 

מי אם לא אנחנו יודעים שהחזרת הפליטים היהודים באירופה גזרה על רובם מוות. בידי העולם היה את המפתח לחיים, אך הוא נעל את לבו דווקא כשנדרש להראות את אנושיותו, להתגבר על כל מכשול, ולעשות את הדבר המוסרי. את המעטים שידעו קודם כל להיות בני אדם, אותם כמה חסידי אומות עולם שהושיטו יד, לא הפנו מבט ופתחו את הלב – אותם אנחנו אוהבים. הם צדיקים באמת. הם ידעו את הציווי המוסרי ונהגו לפיו, כמו שצריך במצבים כאלה. ולכן, תמיד נרומם אותם ונודה להם. 

80 שנה חלפו. ואתם, אוקראינים חמודים שאומרים שהם פליטים, לא למדתם כלום. למי אתם באים לעזרה? לאלה שסביכם טבחו בסביהם? לא, לא. לא עוד. אנחנו את הלקח שלנו למדנו. חבל שאתם לא. בבוא היום, נדע לפעול ונהיה אור לגויים, כמו העם הנבחר שאנחנו. אבל היום זה לא היום. מה חשבתם שעשו אותנו באצבע? שאיננו זוכרים שעמדתם מנגד. פה זה לא אוקראינה, חברים. קדימה, לפזר את ההפגנה. חזרו הביתה שלכם. שבו במטוס וספרו בעריכם החרבות שפוצצו לנו את האנדרטה בבאבי יאר. אנטישמים!

לחצו על הפעמון לעדכונים בנושא:
------------------------------

* [אוקראינה](/ty-tag/0000017f-da32-d432-a77f-df3b71330000)
* [רוסיה](/ty-tag/0000017f-da33-d938-a17f-fe3be40b0000)
* [מלחמה באוקראינה](/ty-tag/ukrainewar-0000017f-da56-d938-a17f-fe7ef7940000)