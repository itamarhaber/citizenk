---
date: 2020-10-22 17:32:00+03:00
description: ???
source: https://www.haaretz.co.il/food/cookingwithkids/2020-10-22/ty-article/0000017f-f8ea-d2d5-a9ff-f8ee81130000
tags: בישול
title: לחמניות בריוש מתקתקות
---

באחד ממשלוחי האוכל שעשינו לאחרונה הגיעה גם לחמניית בריוש מתקתקה, שקטינא נפל בקסמה. איכשהו ולמרות כל הניסיונות בכל פעם שניסינו שוב להזמין אותה היא אזלה מהמלאי, אבל היא לא אזלה ממחשבותיו של קטינא כך שלא נותרה לי ברירה אלא לאפות בעצמי.

בריוש הוא החיבור האולטימטיבי בין עוגה ללחמנייה. בצק שמרים עשיר בחמאה וביצים, שכלל האצבע לגביו הוא פשוט: ככל שיחס הקמח לחמאה נמוך יותר (לטובת החמאה כמובן) כך הבריוש עשיר יותר, ולא פעם הוא גם מוגש על הצד המתוק שלו. התוצאה היא לחמנייה רכה ונימוחה כמעט כמו עוגה, אבל לא.

אפשר להכין בריוש בכל מיני צורות, אבל הכי נחמד בעיניי זה להכין בתבנית בה הלחמניות יתפחו זו אל זו ויהיה צורך "לשבור" אותן אחרי האפייה. לא נספר לכם שלא מצאתי את התבנית ממש עד הרגע האחרון ואז במהלך לא מנומס במיוחד כשנמצאה התבנית, העברנו את הלחמניות אחר כבוד ועם לא מעט חשש לתבנית הקטנה יותר (אבל זה ההסבר להבדל בתמונות). אפשר לאפות אותן בתבנית סטנדרטית ושיצאו בודדות, אפשר גם בתבנית מאפינס גדולה ובלא מעט מקומות גם ראיתי אותן קלועות – למי שיש כוח לזה.

בצק הבריוש קל להכנה, רק מצריך קצת סבלנות כי הלישה ארוכה, מצד שני בדיוק בשביל זה יש מיקסר (אה, כן – נמצא היורש למיקסר האגדי ושכחנו לעדכן). הבריוש אוהב קור ולכן לילה במקרר יעשה לו טוב, כך שבבוקר כל מה שצריך הוא ליצור כדורים, להתפיח ולהכניס לתנור – לא הרבה עבודה בשביל כל כך הרבה הנאה.

במתכון הזה הוספתי לשלוש מהלחמניות מילוי פרלינה וקטינא היה נרגש, אם כי תכלס אפשר פשוט למרוח על הלחמנייה נוטלה אחרי האפייה ולא צריך את ההתעסקות (גם היא לא רצינית) עם המילוי.

 עברו לתצוגת גלריהלחמניות בריוש מתקתקותצילום: קרן הבר**לחמניות בריוש מתקתקות (9 לחמניות)**

**מה?**

3 כוסות +3 כפות (450 גרם) קמח לבן (עדיף קמח חלה) + מעט קמח לקימוח משטח העבודה

1/2 כפית (3 גרם) מלח

5 כפות (60 גרם) סוכר לבן

כף (10 גרם) שמרים יבשים

100 מ"ל (חצי כוס פחות כף) חלב פושר

4 ביצים (3 ביצים שלמות +1 חלבון לבצק וחלמון אחד להברשה – את החלמון פשוט משאירים בצד בקערה קטנה)

120 גרם חמאה רכה ללא מלח לבצק + 20 גרם חמאה רכה ללא מלח להברשה

 עברו לתצוגת גלריהלחמניות בריוש מתקתקותצילום: קרן הבר**גיוון:** למי שרוצה למלא במחית פרלינה/נוטלה, יש לחשב 2/3 כף לכל לחמנייה ממולאת.

**איך?**

לקערת מיקסר מכניסים את החומרים היבשים: הקמח, המלח, הסוכר והשמרים ומערבבים. מחברים וו לישה, מוסיפים באחת את הביצים (והחלבון הנוסף) והחלב ומפעילים את המיקסר על מהירות איטית – בערך 5 דקות עד שהכל מתגבש.

מוסיפים שליש מכמות החמאה הרכה (40 גרם) וממשיכים ללוש כ-5 דקות עד שכל החמאה נספגת. שוב מוסיפים שליש מכמות החמאה המקורית וממשיכים ללוש כ-5 דקות ובפעם האחרונה מוסיפים את שליש החמאה האחרון וממשיכים ללוש עד שמתקבל בצק גמיש מאוד ולא דביק למגע.

מגבשים את הבצק לכדור ומעבירים לקערה יבשה, מכסים בניילון ומכניסים למקרר ל-4 שעות לפחות או ללילה – הקור טוב לבריוש.

מוצאים תבנית במידות 30 ס"מ על 35 ס"מ, מכסים אותה בנייר אפייה ומברישים אותו בשכבה נאה של חמאה.

מוציאים את הבצק מהמקרר ומעבירים למשטח אפיה מקומח. נותנים לו מעט מכות להוציא את האוויר ומחלקים אותו ל-9 חלקים שווים, כל חלק במשקל 100 גרם. מכדררים את החלקים לכדור.

 עברו לתצוגת גלריהצילום: קרן הבראם רוצים למלא בקרם פרלינה או נוטלה הופכים כל כדור לדיסקית מניחים באמצע כחצי כף נוטלה/קרם פרלינה וסוגרים את הכדור מסביב.

מניחים את הכדורים על נייר האפייה המשומן.

 עברו לתצוגת גלריהצילום: קרן הברמברישים את כדורי הבצק בחמאה ומכניסים את תבנית האפייה לשקית גדולה ורחבה, נקייה וחדשה להתפחה בטמפרטורת החדר עד שהכדורים מכפילים את נפחם, בין שעה וחצי לשעתיים.

מחממים תנור ל-180 מעלות.

לפני הכניסה לתנור, טורפים בקערה קטנה את החלמון הנותר עם כפית מים ומברישים את הלחמניות. אם רוצים, אפשר לעטר בגבישי סוכר שבוזקים מעל.

אופים כעשרים דקות (תלוי בתנור) במרכז התנור עד שהלחמניות שחומות-זהובות.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)