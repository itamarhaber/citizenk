---
date: 2021-10-07 16:26:00+03:00
description: ???
source: https://www.haaretz.co.il/food/cookingwithkids/2021-10-07/ty-article/0000017f-f8a0-ddde-abff-fce587800000
tags: בישול
title: אורז ובשר ברוטב עגבניות, הגרסה האוסטרו-הונגרית
---

זה לא ממש סוד שאפשר אולי לגדל צאצאים צברים לכל דבר בישראל, אבל אי אפשר להוציא מהם את האהבה לאוכל המסורתי של הבית. לפחות ככה זה עובד איתי. אם יש לי חולשה למטבח כלשהו מכל המטבחים זה המטבח הגרמני והאוסטרו-הונגרי, למרות הכבוד והאהבה שאני רוחשת ללא מעט מטבחים אחרים, שגם מככבים במטבחנו הביתי.

אחת המנות החביבות והמהירות של המטבח הזה מכונה באוסטריה Reisfleisch, ובתרגום חופשי בשר אורז. זו מנה קבועה במטבחים מסורתיים אוסטריים ולרוב מכינים אותה מכתף חזיר, בגרסה שלי אני משתמשת בבשר בקר. לרוב הבשר חתוך לפרוסות דקות של כסנטימטר על שני סנטימטרים, כפי שמעדיפים אצלנו. את האורז מכינים בנפרד, אבל אפשר בהחלט אחרי שהבשר והרוטב מוכנים להוסיף אורז, מים ומלח ולבשל יחד (מביאים לרתיחה ואז כ-7-8 דקות בישול בסיר מכוסה, אחרי שמורידים מהאש מניחים לתבשיל לנוח כ-5 דקות לפני שפותחים את המכסה ומגישים). בלי הרבה מאמץ (וגם לא הרבה מעוף) מתקבלת מנה ביתית, משביעה ומלאת טעם שכיף לחזור אליה כל כמה זמן.

**אורז ברוטב עגבניות ובשר**

**מה?**

1.5 כוסות (320 גרם) אורז לבן

מעט שמן לטיגון

¾ כפית מלח

3 כוסות (750 מ"ל) מים

1 בצל לבן קצוץ

400 גרם שייטל, חתוך לחתיכות בינוניות או דקות (מה שאתם מעדיפים)

2 כפיות פפריקה מתוקה (אפשר לשלב מתוקה וחריפה או מעושנת למי שאוהב)

6 שיני שום כתושות

1 פלפל אדום חתוך דק (לא חובה)

מלח ופלפל לפי הטעם

250 גרם פאסאטה (מחית עגבניות) וחצי כוס מים או 2.5 כפות רסק עגבניות וכוס מים

צרור גבעולי פטרוזיליה קשור

 עברו לתצוגת גלריהאורז ובשר ברוטב עגבניותצילום: קרן הבר**איך?**

**מכינים את האורז:** מחממים מעט שמן בסיר, מוסיפים את האורז והמלח ומערבבים כדקה. מוסיפים את המים, מביאים לרתיחה, מנמיכים את האש ומכסים את הסיר. מערבבים מדי פעם וכאשר האורז עשוי (כ-7 דקות בישול על אש נמוכה), סוגרים את האש ומניחים לאורז לנוח בסיר.

**רוטב בשר ועגבניות:** בסיר רחב מחממים מעט שמן ומטגנים את הבצל עד שהוא מתחיל להיות שקוף, מוסיפים את הנתחים ומטגנים יחד עד שהבשר מושחם מכל צדדיו. מוסיפים את השום (ואם רוצים פלפל אז גם אותו) ומטגנים. מורידים מהאש, מוסיפים את הפפריקה, מערבבים ומחזירים לאש. מוסיפים את מחית העגבניות ומתבלים במלח ופלפל. מערבבים ומביאים לרתיחה. מוסיפים את צרור עלי הפטרוזיליה, מכסים את הסיר ומבשלים כחצי שעה. מוציאים את צרור הפטרוזיליה.

אפשר לערבב את האורז והבשר ברוטב לפני ההגשה, או לצקת את הרוטב מעל האורז במנות אישיות. בהחלט אפשר לקשט מלמעלה בעירית או פטרוזיליה קצוצות.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)