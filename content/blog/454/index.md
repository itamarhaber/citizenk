---
date: 2018-07-05 11:15:00+03:00
description: ???
source: https://www.haaretz.co.il/food/cookingwithkids/2018-07-05/ty-article/0000017f-f8ba-d887-a7ff-f8fe0a1b0000
tags: בישול
title: 'עטופה בכל טוב: ארוחת טורטיות ביתית'
---

חוק מרפי של בית משפחת הבר הוא שאם עוד לא ערכנו קניות לסוף השבוע, רבים הסיכויים שבאופן ספונטני לפתע תנחת עלינו ארוחה שתדרוש כושר אלתור והמצאה. כך מצאנו עצמנו בשישי חם במיוחד עם חוסר רצון מובהק לצאת החוצה, ועם אורחים בדרך. בחינה מדוקדקת של מגירות המטבח השונות, המקרר והפריזר בהצלבה עם מידע נוסף (מגבלות קולינריות של האורחים, מגבלות של אכלנים בררנים) ובהתחשב בזמן ההכנה המוגבל הובילה לתשובה אחת: Wrap. 

לא רק שהמנה הזו קלילה אך משביעה, היא גם הזדמנות מצוינת לארוחה מאוזנת ומזינה בתחפושת של ג'אנק פוד. היא נראית כמו חטיף אבל בתוכה ניתן להסתיר ארוחה שלמה על טהרת התזונה הים תיכונית – סיבים תזונתיים, חלבונים, וויטמינים ושומנים טובים. המילוי שלה אינו קבוע וניתן לשינוי בהתאם לטעם ולמה שיש בבית ומכיוון שמרכיבים אותה במקום אין שום בעיה לערוך בה שינויים כך שכל אחד יוכל למצוא את עצמו. בקיצור מנה לכל אחד שמתאימה לארוחת צהרים או ערב, רק להכין מרכיבים ולהתחיל לגלגל. 

באופן עקרוני ובאותו יום שישי, מיודענו מרפי סירב לנוח: האבוקדו שהירקן הבטיח שיבשיל לא ראה עצמו מחויב להצהרות של אחר; בפריזר לא נותרה שעועית מבושלת ולכן אלתרנו ממרח עדשים שחורות ולסיום - חבילת דפי [הטורטיה](/food/limor-laniado-tirosh/2013-06-01/ty-article/.premium/0000017f-dc4c-d856-a37f-fdccf5150000) שנראתה מלאה התגלתה כקבוצה בעל איבר אחד, רוצה לומר טורטיה. אלתרנו עם מלאווח ביתי וללא מרגרינה, שטיגנו קלות על מחבת, מילאנו, קיפלנו לחצי ופיזרנו מעל גבינת צ'דר שהותכה לה קלות, זה עבד מצוין, אלא שכמובן לא צילמנו. 

המתכון הבא הוא מתכון צמחוני, אבל מי שרוצה יכול להוסיף נתחי חזה עוף מטוגנים או [צ'ילי קון קרנה](/food/meat/2013-06-21/ty-article/.premium/0000017f-e5b7-dc7e-adff-f5bf2e070000) ואפילו רוטב בולונז (את הטיפ הזה לא קיבלתם מאיתנו) ובהתאם להוריד, או לא, רכיבים אחרים. 

**טורטייה wrap בריאות (6 טורטיות גדולות)** 

 עברו לתצוגת גלריהטורטייה wrap בריאותצילום: קרן הבר **מה?** 

2 אבוקדו רכים – לגלען, לקלף ולמעוך עם מיץ לימון ומלח   
ממרח עדשים שחורות (מתכון בהמשך)   
**סלט עגבניות ובצל** 

אפשר לגוון או להוסיף אינסוף טעמים, נניח: ממרח שעועית לבנה מבושלת, רוטב פלפלים, רוטב יוגורט ושמיר, נתחי עוף, צ'ילי קון קרנה, פטריות ובצל מטוגנים, פלפלים חריפים, עשבי תיבול, גבינת צ'דר ואפילו ביצים קשות. 

**להלן המתכון הבסיסי:** 

**ממרח עדשים שחורות (כ-200 גרם ממרח)** 

**מה?** 

1 כוס (195 גרם) עדשים שחורות 

1 בצל לבן בינוני קצוץ דק 

6 שיני שום קלופות 

2 כפות רוטב סויה 

שמן זית לטיגון 

2.5 כוסות (600 מ"ל) מים 

מלח, פלפל שחור ומי שאוהב גם כמון 

**איך?** 

במסננת שוטפים את העדשים היטב (אפשר להשרות קודם אבל אין צורך) עד שהמים יוצאים צלולים. משאירים את העדשים במסננת עד לבישול. 

בסיר בינוני יוצקים שמן זית לכיסוי התחתית ומחממים על אש בינונית. מוסיפים את הבצל הקצוץ ומטגנים עד שהבצל מתחיל להשחים, מוסיפים את העדשים ומערבבים. 

מוסיפים את המים ומביאים לרתיחה, מוסיפים את הסויה ומבשלים כשעה וחצי על אש קטנה בסיר מכוסה, בסוף הבישול מתבלים לפי הטעם. 

אמורים להיות מעט נוזלים, אם אתם חושבים שיש יותר מדי, תוציאו מעט לכוס אך אל תשפכו, ייתכן שבכל זאת תצטרכו אותם. טוחנים את העדשים, השום והבצל למרקם של ממרח גס בבלנדר או במוט בלנדר, אם צריך מוסיפים מעט נוזלים בזמן הטחינה. 

**סלט עגבניות ובצל לבן/סגול** 

**מה?** 

10 עגבניות שרי תמר או 2 עגבניות גדולות ובשלות 

1 בצל לבן או סגול 

מלח 

1 כף מיץ לימון 

2 כפות שמן זית 

חופן פטרוזיליה קצוצה דק 

**איך?** 

קוצצים את העגבניות ומעבירים אותן לקערה בינונית. 

מקלפים את הבצל וחוצים אותו, פורסים כל חצי לפרוסות דקיקות ושקופות ואז חוצים לשניים כך שנוצרות רבעי פרוסות דקיקות ומוסיפים לעגבניות. 

מוסיפים פטרוזיליה, מלח, לימון ושמן זית ומערבבים 

**הרכבת הטורטייה:** 

מחממים מחבת גדולה ומנמיכים את האש. מניחים טורטייה ראשונה ונותנים לה כ-10 שניות על צד אחד, הופכים, מכבים את האש ומתחילים לעבוד: 

מורחים את האבוקדו על הטורטייה ומשאירים כ-2 ס"מ ללא מריחה בקצוות, כלומר מורחים בעיגול שקוטרו 2 ס"מ פחות מקוטרה של הטורטייה. 

מעל האבוקדו מורחים את ממרח העדשים ומעבים את הכמות במרכז. במרכז ומעל ממרח העדשים יוצרים מלבן מרכזי של עגבניות. אם רוצים להוסיף עוד משהו, נניח חריף, זה הזמן. 

מקפלים את קצות שני הצדדים המקבילים פנימה אל הטורטייה ומתחילים לגלגל מהצד הקרוב אליכם ולמעלה, מגלגלים עד הסוף, מרימים ומניחים על צלחת. הכי נוח לחתוך באלכסון לשני חצאים ומיד להגיש.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)