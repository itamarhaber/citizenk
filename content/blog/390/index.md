---
date: 2019-03-07 07:53:00+02:00
description: ???
source: https://www.haaretz.co.il/food/cookingwithkids/2019-03-07/ty-article/0000017f-f8d0-d460-afff-fbf616ae0000
tags: בישול
title: עוגת קינמון אמריקאית שאי אפשר לעמוד בפניה
---

אני לא מתכוונת להתנצל על העובדה ששוב מככבת כאן [עוגת קינמון](/food/cookingwithkids/2019-02-21/ty-article/0000017f-f8eb-d2d5-a9ff-f8efc64e0000), משהו בחורף הנוכחי עושה לי חשק בלתי מוסבר לריח ולטעם הקינמוני החם ובסביבתי הקרובה לפחות, אין אף אחד שמתלונן. כל השבוע התחשקה לי עוגת קינמון, כזו אמריקאית רכה ומלאת זיגוג וניל עד שאתמול קפצתי לחנות האלכוהול השכונתית, כן יש לנו אחת כזאת ויוסי, כן אנחנו כבר חברים מזמן, שאל איך אני עם קינמון. מפה לשם, אני נהנית מוויסקי קינמון ויוסי מעוגות קינמון עם זיגוג וניל, ממש כמו זו. 

היא רכה, מזכירה קצת עוגת שיש אבל הרבה יותר אוורירית וגם שונה בהכנה ובזיגוג הווניל הכל כך אמריקאי שמעליה, מלא סוכר (ליצמן עסוק בדברים אחרים כרגע, אז אני מרשה לעצמי) ונפלא שגם אנשים שלא אוהבים לאכול בבוקר, נניח כמוני, הרבה פחות פסקניים בנושא בוקר ואוכל כשהיא בסביבה. אפשר בהחלט להכניס אותה לפריזר והיא תשמר שם מצוין בכלי אטום לפחות חודשיים ואם תחתכו אותה מראש לפרוסות, אפשר כל פעם להפשיר רק חתיכה אחת. רק אומרת שאם בכל זאת תחליטו להשאיר אותה על השיש יש סיכוי גבוה שהיא תעלם בשניות. 

**עוגת קינמון בחושה עם זיגוג וניל (תבנית עגולה 26)** 

 עברו לתצוגת גלריהצילום: קרן הבר**מה?** 

**לעוגה:** 

3 כוסות (420 גרם) קמח 

1/4 כפית (1.5 גרם) מלח 

1 כוס (200 גרם) סוכר 

1 שקית (10 גרם) אבקת אפיה 

1.5 כוס (360 מ"ל) חלב 

2 ביצים גודל L 

2 כפיות (10 מ"ל) תמצית וניל איכותית 

100 גרם חמאה מומסת 

**לבלילת הקינמון:** 

100 גרם חמאה רכה 

1 כוס (240 גרם) סוכר חום 

2 כפות (20 גרם) קמח לכל מטרה 

2 כפות (16 גרם) קינמון טחון 

**לזיגוג:** 

100 גרם אבקת סוכר 

3 כפות (45 מ"ל) חלב 

1 כפית (5 מ"ל) תמצית וניל איכותית 

**איך?** 

 עברו לתצוגת גלריהצילום: קרן הברמחממים תנור ל-175 מעלות. 

בקערת מיקסר מקציפים את הביצים, החלב ותמצית הווניל לתערובת תפוחה וצהבהבה. 

מערבבים בקערה יבשה את הקמח, המלח, הסוכר ואבקת האפייה. 

מוסיפים את החומרים היבשים לקערת המיקסר ב-2 עד 3 פעמים. כאשר הכל נטמע והתערובת הומוגנית, מוסיפים את החמאה המומסת בזירזוף איטי ותוך כדי הקצפה. 

משמנים את התבנית ומוזגים לתוכה את הבצק. 

בקערה נוספת, מערבבים את החמאה, הסוכר החום, הקינמון והקמח לקבלת תערובת חלקה. התערובת הזו לא נוזלית במיוחד ולכן יש לקחת כף של תערובת הקינמון ולערבב בשמיניות לתוך הבצק הלבן ושוב לקחת עוד כף ולערבב במרחק של כ-3 ס"מ. כך עד שכל תערובת הקינמון מעורבבת בבצק ונוצרת צורת שיש לא סימטרית. 

מכניסים את התבנית לתנור לכ-40 דקות או עד שבעוגה מתייצבת וקיסם שננעץ במרכזה יוצא נקי. 

מניחים את העוגה על רשת לצינון. 

בינתיים מערבבים יחד את חומרי הזיגוג עד שנוצר זיגוג סמיך ולבן ומצפים את העוגה כשהיא עדיין חמה. אחרי רבע אפשר לחלץ את העוגה מהתבנית ולהגיש.