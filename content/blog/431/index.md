---
date: 2018-10-07 12:01:00+03:00
description: ???
source: https://www.haaretz.co.il/blogs/karenhaber/2018-10-07/ty-article/0000017f-f8e4-d044-adff-fbfd27b80000
tags: דעות
title: צ'רצ'יל או לא, אלוף בן מאמין שאין תחליף לנתניהו
---

אני מניחה שאינני היחידה שגבותיה התרוממו עם קריאת כותרת המאמר "[כן, נתניהו דומה לצ'רצ'יל](/opinions/2018-10-04/ty-article-opinion/.premium/0000017f-ee2c-ddba-a37f-ee6e1f920000)", אלא שזה היה רק קליקבייט. טור חצי אפוי, מוגש כחומר למחשבה, בלי למסגר את הנקודה, רק בראשי תיבות, שהמבין יבין, בכל זאת - "עיתון לאנשים חושבים". הטקסט מסתיים בסימן שאלה, ולא זה שהקליד אלוף בן, אלא זה של הקורא שניסה להבין מה לעזאזל הוא בעצם קרא. 

מן המפורסמות היא שבדיחה שצריך להסביר איבדה מעוקצה, זה עובד גם על טקסטים. שתי נקודות חשובות עולות מהטקסט ולמרבה האירוניה הן נבלעות בגלל, ובכן וסליחה - בעיות עריכה. הראשונה, אם הבנתי נכון, היא הגד מעניין שהדמיון העיקרי בין שני האישים אינו בסמנטיקה הצהובה, כמו: [חיים על חשבון מיליונרים](/news/world/europe/2016-09-17/ty-article/.premium/0000017f-e7b7-dc7e-adff-f7bf41180000), חיבה לסיגרים ואהבת שררה, אלא בראיית האימפריאליזם/הכיבוש (בהתאמה) כאינטרס לאומי ראשון במעלה ואמונה בעליונות הכובש על הנכבש. השנייה, שאם כבר בהשוואות עסקינן, הרי שיש דמיון ביצירת מדיניות מפלה שמתחזקת דמוקרטיה במדינה ודיקטטורה באזור הכבוש, שנגמרה עבור בריטניה מנסיבות חיצוניות וספציפית ברגע שנוצרה תלות באמריקאים. 

 עברו לתצוגת גלריהצ'רצ'יל יוצא מדאונינג 10 בתום פגישה עם ראש הממשלה צ'מברליין, ספטמבר 1938צילום: ASSOCIATED PRESSכל זה ממוסגר בטקסט מאוד פייסני כלפי נתניהו, שבמידה רבה ממשיך את [טורו הקודם](/news/politics/2018-09-27/ty-article/.premium/0000017f-e875-dc91-a17f-fcfde6200000) של בן, שהציע בסיכומו של דבר [את אתרוג נתניהו](/opinions/2018-10-05/ty-article-opinion/.premium/0000017f-e5c8-df5f-a17f-ffdecee30000) תמורת תהליך מדיני. נתחיל בזה שבן מקבל את האקסיומה של נתניהו, כאילו נתניהו, ממש כמו צ'רצ'יל בשעתו, לוחם נגד מגמות פיוס הרסניות. אלא שבוודאי במקרה הפלסטיני הצד הכובש הוא הצד הישראלי ובמקרה האיראני הצד הישראלי לא נטול תוקפנות. כשצ'רצ'יל כבר הפך לראש ממשלה והיה נתון עמוק בתוך מלחמת עולם שנייה הוא לא הבטיח לבריטים שלנצח יחיו על החרב, הוא הבטיח דם, עמל, דמעות ויזע בשם התקווה, לא בשם סתימת הגולל עליה - יחי ההבדל הקטן. 

הפייסנות כלפי נתניהו לא נגמרת במוכנות להשוואה לצ'רצ'יל, שאולי משרתת את הדמיון שהוא מוצא בתפישות של שני ראש הממשלה ולא בצדדיהם המחמיאים. זה כבר כמה זמן שניתן לזהות בטורים של עורך "הארץ" מעין קבלת הדין שאין מחליף לנתניהו, לא מימין ולא משמאל. אליבא דבן, קווי דמיון נוספים בין השניים כוללים גם כישרון רטורי, ועל זה כבר גדולים ממני אמרו שהכל יחסי, והטבעת מטבעות לשון, אלא שאיכשהו אני לא משוכנעת ש"נילחם בחופים" מזכיר את "הם מ-פ-ח-ד-י-ם". מבחינת בן, אם מעדנים את העלבונות אז גם נתניהו, כמו צ'רצ'יל, דיקטטור שכל חברי הממשלה פוחדים ממנו. במציאות בה אני חיה אין ראש ממשלה חזק, מי שמכוון את המדיניות זו בעיקר מפלגה בעלת שמונה מנדטים שתופסת את ראש הממשלה איפה שכואב ולא מהססת ללחוץ מדי פעם. בצ'רצ'יל היה אומץ פוליטי במקום שבו לנתניהו יש ואקום. 

מבלי להפחית מחומרת התנהלותו של צ'רצ'יל, שבמידה רבה על חלק מטעויותיו אנחנו משלמים עד היום (ע"ע קניה או עיראק), הוא גם ראש ממשלה שנכנס לתפקידו ביום בו פלשה גרמניה להולנד ולבלגיה ולמרות שתוך חודש וחצי נותר בודד במערכה, הצליח להפיח רוח לחימה נגדית שאולי אף הצילה את העולם וסליחה על הדרמטיות. זה לא מוחק דבר ולא מאזן ואפילו לא עומד לזכותו, אבל זה קצת מגמד את נתניהו שבינתיים בעיקר נוחל הצלחה בצבירת תיקים במשטרה ומסמוסם לקולות הליקוק שמשמיעים חברי ממשלתו מהליכוד. 

 עברו לתצוגת גלריהראש הממשלה, בנימין נתניהוצילום: אילן אסייגאבל גם בהשוואה לצדדים האפלים יותר של צ'רצ'יל, נתניהו לפי בן הוא גרסא חיוורת. רק שכדי לשפוט את צ'רצ'יל לחומרה יש צורך בסילוק פנינים כמו "חיות טרף" שלדעתי מנצח את "פראים חמושים ברעיונות" ובניקוי שינויי התפיסות המהותיים שעברו על העולם מאז מלחמת העולם השנייה, לשם השוואה צ'רצ'יל נבחר לפרלמנט כשהמלכה ויקטוריה עוד היתה בחיים ונתניהו שהה בארה"ב מ-1963 ועד 1967, תקופת שיא של מאבק לשוויון זכויות, לא שיש להסיק שהיתה לזה השפעה על תפיסותיו האידיאולוגיות של נתניהו. 

בהתעלם מהעקיצה של בן כותבים רבים בעיתונו, [ביניהם אני](/blogs/karenhaber/2016-04-14/ty-article/0000017f-f8fd-d887-a7ff-f8fdae8c0000), המשווים תהליכים בישראל לתהליכים בגרמניה של שנות ה-30, ההשוואה בין תפישת האימפריאליזם ותפישת הכיבוש והמוכנות של שני העמים בשתי המדינות לחיות עם פגיעה מהותית בזכויות האדם של לאומים אחרים כל עוד זכויותיהם מוגנות לגמרי במקום, רק שהטור הזה לא באמת עוסק בה. את ההשוואה הקצרה מנתב בן כדי לומר שרובה הגדול של מדינת ישראל מוכן לחיות עם הכיבוש גם אם הוא רואה את העוול ולכן הלחץ לפירוק הכיבוש, כמו באנגליה יגיע מבחוץ גם אם נתניהו יהיה ראש הממשלה. 

לא משנה אם נתניהו דומה לצ'רצ'יל ואיפה, בראי ההיסטוריה צ'רצ'יל הציע תקווה בתקופה הכי אפלה בהיסטוריה והכי קרוב שנתניהו הגיע לתקווה זה לעגן אותה כהמנון בחוק הלאום. מה שבאמת מטריד מכל הסיפור זו הנכונות של בן להאמין שלא משנה איך מסתכלים על זה אין תחליף לנתניהו, בפראפרזה על צ'רצ'יל - זו לא שעתנו היפה ביותר.