---
date: 2017-11-21 10:00:00+02:00
description: ???
source: https://www.haaretz.co.il/blogs/karenhaber/2017-11-21/ty-article/0000017f-f8ff-d044-adff-fbffea580000
tags: דעות
title: הילד של כולנו והילד שלא
---

לא הרבה אחרי שחרורי מהצבא, נסעתי עם אמי לאירופה ובעיר צרפתית קטנטנה בין סמטאות אבן ומרפסות מעוטרות גרניום אדום עלה באפינו ריח מובחן. "גראס", פסקתי. "איך את יודעת?", תהתה אמי, "מהטלוויזיה", עניתי בלי להתבלבל. תשאלו למה אני מספרת את זה, כי לכל הצדדים מופרכותה של התשובה היתה ברורה ובכל זאת, שני הצדדים בחרו לשתף פעולה, שנאמר מי שמאמין לא פוחד או משהו. 

נזכרתי בסיפור הזה פעמיים בתקופה האחרונה, בפעם הראשונה עם התגלגלותה של [פרשת אזריה](/news/law/2017-08-09/ty-article/0000017f-db6a-db5a-a57f-db6a98940000) ואחרי [סגירת תיק החקירה](/news/law/2017-11-16/ty-article/.premium/0000017f-e39e-df7c-a5ff-e3fe46cd0000) בעניין דין יששכרוף. מול פרשת אזריה, שהסתיימה בהכרעה ברורה שלא היתה מקובלת בקרב חלק מהציבור, סיומה המוזר של פרשת יששכרוף מעלה עוד יותר [סימני שאלה](/opinions/2017-11-19/ty-article-opinion/0000017f-f960-d460-afff-fb6669500000) מאשר היו בתחילתה ועם זאת נתפס אמין בקרב חלק מהציבור. זה לא מפתיע שאותו ציבור שרואה באחד "גיבור", למרות שאשמתו הוכחה, רואה בשני "שקרן", למרות שלא הוכח שהוא כזה. איך זה מתיישב עם ההיגיון? זה לא, זה מסתדר עם לאומיות, אבל זו השתקפות מדויקת של מצב העניינים - מדינה בהכחשה. 

בצירוף מקרים מגיעה החלטתו של הנשיא ריבלין ש[לא לחון את אלאור אזריה](/news/law/2017-11-19/ty-article/0000017f-f45a-d887-a7ff-fcfed9d10000) בסמיכות מושלמת להחלטת הפרקליטות, שנאמר תזמון הוא הכל. מחד עומד חייל משוחרר שמודה בתקיפה אלימה של פלסטיני, מקבל חקירה שמרגישה מטויחת ומוזמנת שפוסקת חד משמעית שהוא משקר ומאידך חייל שאינו מכיר בפשעו שלא רק שתועד בסרטון שאינו מותיר ספק, גם נידון בבית המשפט ונגזר דינו. לכאורה שני "ילדים של כולנו", אבל רק אחד נתפס ככזה. הסיבה ברורה: אחד רוצה שנשפוט אותו ביחס לערכים לאומיים והשני ביחס לערכים אוניברסליים. 

עקרונית אם "הילד של כולנו" הוא זה שעונה על הקריטריונים: חייל לוחם המשרת בשטחים, תורם להגנת המדינה ומוצא את עצמו בסיטואציות בלתי אפשריות, תחת לחץ ומתוך סיכון חיים יומיומי, הרי שלכאורה לא אמור להיות הבדל בין [החיבוק הלאומי שמקבל אזריה](/news/politics/2017-02-21/ty-article-live/0000017f-e1b1-d75c-a7ff-fdbd6e570000) מרבים בציבור הישראלי לזה שאמור היה לקבל יששכרוף. אבל החברה הישראלית אוהדת את מי [שרצח לעיני מצלמות](/news/politics/2016-08-30/ty-article/0000017f-db67-df62-a9ff-dff745650000) וללא סיבה נראית לעין מחבל מנוטרל, ועוינת את מי שמעיד על עצמו שתקף חשוד באופן בלתי מידתי במהלך מעצר. 

שוברים שתיקהזו תמונת המצב העגומה. לכאורה, כי איננו יודעים מה באמת קרה במעצר שביצע יששכרוף, ובצורה כוללנית הרי שדי ברור איך הגענו לכאן. הנרטיב של קמפיין הימין בשנים האחרונות הוא שאין כיבוש, שהפלסטינים הם חיות טרף שלא מותירות לנו ברירה, שההתנחלויות הן מעשה התיישבות וגאולת הארץ, שערכים יהודיים קודמים לערכים הומניים ודמוקרטיה ושכולם נגדנו, חוץ מאלוהים כמובן, הוא אתנו עבור מי שמאמין. כל התשתית החשיבתית הזו בנויה על פרשנות מנותקת מהמציאות שכולה משאלת לב ומיתוסים. 

עובדתית אם נניח שאזריה ויששכרוף מייצגים את שני קצוות קשת חיילי צה"ל, הרי מה שעולה באופן ברור הוא המחיר הנפשי הקשה שמשלמים מי שמשרתים בשטחים. הנה [המחיר של 50 שנות כיבוש](/blogs/johnbrown/2017-10-01/ty-article/0000017f-f895-d044-adff-fbfd6b290000) שנחגגות כשיבה לחבלי ארץ – היקף הנזק של הפגיעה המוסרית. אזריה ויששכרוף יחד הם הכתובת על הקיר – ההתעלמות מהכיבוש גובה מחיר פנימי ומוסרי גבוה שישראל אינה עומדת בו ולראיה השיסוע העמוק שבא לידי ביטוי בתגובות בדף הפייסבוק של נשיא המדינה. 

ההתייחסות הציבורית ליששכרוף ואזריה מעידה שישראל בוחרת להתעלם מהמציאות ולקוות שמתישהו זה יסתדר, אלא שזה לא עתיד להסתדר. הכיבוש בסופו של דבר מרחיב אולי את גבולותיה העתידיים של מדינת ישראל אבל הוא מצמצם את המכנה המשותף של הפסיפס הישראלי, את הפלורליזם ואת הסבלנות. עד שלא יטופל הכיבוש לכאן או לכאן, כל עוד נשלח חיילים לסיטואציות בלתי אפשריות בנוהל קבוע, כל עוד נתעלם מזכויות האדם הפלסטינים, הוא יוסיף לכרסם בתוכנו. התעלמות מהמצב ואמונה מוחלטת בצדק "יהודי" ממוטטים את החברה הישראלית מבפנים ולראיה תראו איך נראים "הילדים של כולנו".