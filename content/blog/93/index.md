---
date: 2021-08-10 16:07:00+03:00
description: ???
source: https://www.haaretz.co.il/family/homeschooling/2021-08-10/ty-article/.premium/0000017f-f8a3-d044-adff-fbfb10840000
tags: חינוך
title: משבר האקלים כבר כאן. האם אנחנו נותנים לילדינו כלים להתמודד עמו?
---

אחד הדברים שמאפיינים הורות היא התייחסות לכאן ולעכשיו. אנחנו הרבה יותר עסוקים ביומיום מאשר בעתיד וזה אמנם עשוי להיות הגיוני, אבל למעשה התפקיד הכי גדול שלנו הוא להביא את הילדים לבגרות כשהם מצוידים אליה ומוכנים ככל שניתן. אנחנו משקיעים המון משאבים בילדינו, ובצדק, אבל האם אנחנו משקיעים מחשבה בעתיד שלהם?

בואו ננסה תרגיל מחשבתי פשוט: עצמו עיניים ודמיינו את העתיד של הילד שלכם. יכולים? לא מה הוא ילמד, או במה יעסוק, גם לא את מי הוא יאהב, אלא איך יראה העולם שלו. אם הילד שלכם היום בן 6, ב-2065 הוא יהיה בן 50. בערך יותר מחצי המדינה תהיה מדבר, עקת המים תהיה מורגשת, הטמפרטורות יהיו גבוהות יותר מאשר היום ולמשך תקופת זמן ארוכה יותר, הקיץ יהיה ארוך יותר ומה שמכונה עומס חום קיצוני יהיה היומיום ימים רבים מדי בשנה, החורף יהיה קצר יותר ומאופיין באירועי גשם קיצוניים וקצרים. האם אתם עושים משהו היום כדי שלילד שלכם תהיה דרך לשנות את המציאות הזו?

אחריות כלפי הילדים שלנו לא מסתיימת בהגיעם לבגרות. כמי שהביאו אותם לעולם, אנחנו מחויבים לנסות לשפר את המצב עבורם, לא רק היום. אנחנו גם מספיק מבוגרים כדי להניח שאי אפשר לסמוך על הפוליטיקאים שיתנו מענה לנושא הזה - עינינו רואות שהם לא עושים מספיק, לא ברמה העולמית, אבל גם לא ברמה הלאומית. האם אנחנו מלמדים את הילדים שלנו לחשוב מחוץ לקופסה? לשנות את דפוסי החשיבה והצריכה שלהם? האם אנחנו מסייעים להם למחות מול סדר עדיפויות פוליטי וגדוש אינטרסים של מנהיגים שאמנם מבינים את גודל האיום מולו ניאלץ להתמודד, אך לא משנים את סדר העדיפויות?

מחאה בצד, האם אתם נותנים לילדים שלכם כלים לשנות? האם מערכת החינוך עושה את זה? לדוגמה, בואו נסתכל על עצמנו: אנחנו תוצר של מערכת החינוך, האם למדנו בתוך המערכת איך לחשוב לבד? לפתח חשיבה ביקורתית? להעצים את הכישרונות שלנו? האם קיבלנו ידע מהותי וישים לחיים, או שמא גדלנו לתוך התבנית החברתית והשתבצנו בהתאם? האם קיבלנו כלים למכלול שלם של אפשרויות? האם לימדו אותנו לבחון בעיות או דווקא לקבל על עצמנו מוסכמות מבלי לערער עליהן?

עד לא מזמן הפורמט הזה עבד. גידלו אותנו להמשיך לאן שהאנושות הולכת, אלא שעינינו הרואות שהכיוון הזה מוביל למשבר אקלימי שיביא בסופו של דבר גם לקטסטרופה אנושית. העובדה שאנחנו ממשיכים לנהוג כאילו הכל בסדר ורגיל, בשעה שברור לכולם שאם נמשיך בדרך הזו אנחנו מזרזים את קצנו, מלמדת עד כמה למדנו לא לחשוב באופן עצמוני. היא חושפת כשל שמונע מאיתנו לראות את התמונה הגדולה, מפני שהיא מפחידה, רק שהתעלמות - היא פגיעה מהותית בעתיד חיי ילדינו.

 כאן חדשותהעובדה שלימודי אקולוגיה ואקלים הם חלק מתוכנית הלימודים בתיכון בלבד, היא לא פחות ממבישה. נושא הקיימות צריך לתפוס מקום הרבה יותר גדול לכל אורך תקופת הלימודים במערכת ובאופן מותאם גיל. זה לא עוד תחום ידע, אלא אחד התחומים האקוטיים שעומדים בפני האנושות, לא בעתיד - עכשיו. תשאלו את הילדים שלכם איזה עולם הם מדמיינים, ואז תחשבו איזה עולם באמת מצפה להם, בלי לשקר, בלי לקוות שמשהו ישתפר. השינוי לא יכול לקרות רק ביחס לתוכנית הלימודים, זה שינוי סדר העדיפויות המשפחתי לכזה שתומך עד כמה שניתן בקיימות, זו ההבנה שאם לא נדרוש שינוי ממקבלי ההחלטות, אנחנו ממשיכים להביא ילדים לעולם בו הקיום שלהם לגמרי לא בטוח.

אז מה התפקיד שלנו? ללמד לחשוב עצמאית, לבקר, להפסיק לעבוד על אוטומט ולהבין ש"עולם כמנהגו נוהג" כבר לא תקף. חוקי המשחק משתנים ולמנהיגים ולקבוצות אינטרס כלכליות אין שום סיבה לדרוש את השינוי שיערער על הכוח שלהם, אבל לנו יש. העידן בו אנחנו חיים דורש הרבה יותר מעורבות שלנו כהורים ודרישה חד משמעית לשינוי סדר עדיפויות, כזה שיבטיח את הקיום שלהם. העובדה שאנחנו שותקים וממשיכים בשלנו מגלה עד כמה המערכת עובדת ועד כמה היא לא תמיד עובדת בשבילנו. זהו טור שנועד לגרום לכם לחשוב על העתיד ולהבין שזה זמן לפעול. זו החובה ההורית שלנו.

*מוזמנים לשלוח שאלות ונושאים לדיון למייל [LegadelBabait@gmail.com](mailto:LegadelBabait@gmail.com)*

לחצו על הפעמון לעדכונים בנושא:
------------------------------

* [חינוך](https://www.themarker.com/ty-tag/0000017f-da2f-d494-a17f-de2f87270000)
* [מערכת החינוך](https://www.themarker.com/ty-tag/0000017f-da36-d938-a17f-fe3ea62f0000)
* [הורות](/ty-tag/parenthood-0000017f-da26-d938-a17f-fe2ebef50000)
* [הורים](/ty-tag/parents-0000017f-da26-d432-a77f-df3ff15e0000)