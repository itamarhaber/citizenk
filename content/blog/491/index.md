---
date: 2018-02-22 12:05:00+02:00
description: ???
source: https://www.haaretz.co.il/blogs/karenhaber/2018-02-22/ty-article/0000017f-f8d8-d887-a7ff-f8fc47dc0000
tags: דעות
title: מה נבצר מבינתו של ראש הממשלה
---

בואו רגע נפסיק לדבר על כל פרשה ספציפית ונתבונן רגע בתמונה הגדולה, התמונה שבה בעצם לא משנה מאיפה מסתכלים נתניהו הביא את ישראל לנקודת שבר. אנחנו מסתכלים על נתניהו [וההתפתחויות של פרשותיו](/st/c/prod/heb/2017/01/bibifiles/0/), אבל צריך גם להסתכל על המצב אליו הגענו. אלה לא רק החשדות החמורים שעולים מהפרשות השונות, זה הרבה יותר מזה. נתניהו פוגע בדמוקרטיה הישראלית פגיעה אנושה גם במעשיו, גם במילותיו, גם בהתנהגותו והוא לא לבד. שותפים לו [כל אחד מחברי הקואליציה שמוסיף לשתוק](/news/politics/2018-02-20/ty-article/0000017f-def4-df9c-a17f-fefc97570000) ולא אומר דבר בגנות הקריסה המפוארת של ראש הממשלה. 

נתניהו מביא את ישראל לקריסה מערכתית של האמון הציבורי, שהוא כידוע רכיב חשוב בדמוקרטיה. בהתנהלותו הוא פוגע חמורות במוסד ראשות הממשלה, בעודו רומס תחת רגלו את הממלכתיות והאמון הציבורי, גם אם לא של כל הציבור, בשלטון. למשל, השבוע יצא נתניהו בסרטון עם ההודעה על ייצוא הגז למצרים, אלא שבמציאות הנוכחית יש להניח שבמוחם של אזרחים לא מעטים חלפה התהייה מי הרוויח מהצעד הזה, על הגב של אזרחי ישראל כמובן. זה לא מפתיע, ראש הממשלה הציע את המיטה הזו בעצמו – הוא שחק את האמון הציבורי במוסד ראש הממשלה. 

כשם שכל הנחלים מובילים אל הים, כל האסטרטגיות של נתניהו מובילות ל"התקרבנות", לא ממש תכונה חיונית למנהיג שאוהב להיתפס "חזק". [תשע שנים רצופות הוא ראש ממשלה](/opinions/2017-01-10/ty-article-opinion/.premium/0000017f-e79e-dea7-adff-f7ffa73d0000) ולהגנתו הוא טוען שמתרחש מסע ציד מכוון לראשו? האם אפשר בכלל להאמין לאדם שהוביל אותנו למערכת בחירות בתואנה שנעשה נגדו פוטש, שלא היה ולא נברא, ואחר כך שינה את גרסתו ל"יצאתי לבחירות בגלל חינמון"? תשע שנים ראש ממשלה וההישג הגדול ביותר שנתניהו יכול לרשום לעצמו הוא שבירת האמון הציבורי במוסד ראשות הממשלה, אותו הוא מכתים בהתנהגותו, גם אם הוא חף מפשע וזך כתינוק בן יומו. 

אבל הפגיעה ההיקפית באמון גדולה הרבה יותר ומעידה על משבר גדול יותר הצפוי בעידן שאחרי נתניהו – [הקמפיין הארוך וההרסני נגד המשטרה](/news/law/2018-02-08/ty-article/0000017f-e528-d568-ad7f-f76b23400000) והתקשורת, שבפועל פשוט עושות את תפקידן מפורר את הדמוקרטיה, אם כי בינתיים גם המשטרה וגם התקשורת יוצאות מהמאבק הזה וידן על העליונה. 

העובדות פשוטות, במדינה דמוקרטית תפקיד המשטרה הוא לחקור חשדות ותפקיד התקשורת לסקר ולהביא לידיעת הציבור בדיוק את זה – זוהי דמוקרטיה והעובדה שזה קורה בישראל היא סימן טוב. אלא שראש הממשלה וסביבתו מציגים את התקינות הדמוקרטית הזו כפגיעה בדמוקרטיה. ראש הממשלה רוצה שנחשוב אחרת ולמעשה מהחשדות העולים מ[פרשת 4,000](/news/law/2018-02-21/ty-article/0000017f-df0f-d856-a37f-ffcf388e0000) נראה שגם פעל כדי שנחשוב אחרת כשניסה להטות את הסיקור עליו באתר וואלה. זו לא התנהגות דמוקרטית וצבוע את זה בצבעים של "הכרעת הרוב" זה לעג לרש, סליחה – לדמוקרטיה. 

 עברו לתצוגת גלריההיועץ המשפטי לממשלה. נתניהו טוען מראש שמנדלבליט יכריע ש"אין כלום כי לא היה כלום"צילום: אורן בן חקון / פלאש90הטיעון של הכרעת הרוב בבחירות חשוב, אולם זה אינו תנאי יחיד לדמוקרטיה והעובדה שסביבתו של נתניהו מנסה לצייר את הדמוקרטיה [במודל פשטני המכיל אלמנט אחד](/blogs/ariana/2017-08-10/ty-article/.premium/0000017f-db91-d3ff-a7ff-fbb1a0710000) – בחירות, היא עלובה ומצמצמת במכוון ובמודע, בגדר אופיום דמגוגי לציבור הנבער. הרי דמוקרטיה מחייבת ניהול נכון של איזונים ובלמים, של מנגנוני פיקוח הדדיים. לכן, עצמאותן של המשטרה ושל התקשורת ומידת אמון גבוהה בהן הן סממנים חיוניים ובריאים בדמוקרטיה, רק שאצלנו ראש הממשלה ביודעין רומס אותן כדי להציל את עורו. אבל עיוות המציאות של נתניהו לא צריך להסתיר את האמת הפשוטה - [נתניהו לא קודם למדינה](/opinions/editorial-articles/2017-08-11/ty-article-opinion/.premium/0000017f-dba1-d3a5-af7f-fbafcae60000), הוא משרת ציבור, כזה הוא תפקידו. 

אבל גם כאן לא מסתכמת הפגיעה בדמוקרטיה, כי כשראש הממשלה מסביר שמי שיחליט הוא היועץ המשפטי לממשלה ויתרה טוען מראש שהאחרון יכריע ש"אין כלום כי לא היה כלום", הוא בעצם קורא למנדלבליט, ליועץ המשפטי לממשלה, מריונטה. כשברקע דילים הקושרים בין המינוי ובין סגירת תיקים נגד רעיית ראש הממשלה, זה הרבה יותר מחמור. כשמביאים בחשבון שזו גם לא הפעם הראשונה (ע"ע [פרשת בר-און-חברון](/misc/2001-12-16/ty-article/0000017f-f185-da6f-a77f-f98fd8040000)) הרי שלא ניתן שלא לראות עד כמה נרמס תפקידם של שומרי הסף, שנתניהו, כך נדמה, מעדיף לראות בהם אסקופה נדרסת ולא מגיני החוק והאינטרס הציבורי. 

הכלל הראשון למוצא עצמו שוקע בחול טובעני - להמעיט בתנועה כדי לא להאיץ את השקיעה. ראש הממשלה לא מפסיק לנוע אלא שלא משנה לאן הוא רק הולך ומסתבך. הדרך הישרה (שם תואר נדיר בפוליטיקה) ביותר, היתה לו היה ראש הממשלה דורש מעצמו את הממלכתיות, שם עצם שהוא מרבה להשתמש בו אבל ככל הנראה בלא הבנה את הגדרת המושג. רק על כל אלה מן הראוי היה ששותפיו לקואליציה של נתניהו ידרשו את נבצרותו עד לסיום הפרשות. 

נבצרות של נתניהו לא תביא להחלפת שלטון, אולי אפילו תזרז את מהלך העניינים, אבל היא בטח תסייע לאוורר את ריח הצחנה העולה מגופה מלא פצעי הלחץ של הדמוקרטיה הישראלית (למעט השטחים הכבושים – ט.ל.ח) הנאבקת על חייה. השאלה אינה אם זה פלילי, השאלה היא אם זה מוסרי ודמוקרטי - והתשובה היא לא. העובדה שלקואליציה אין בעיה עם זה והאופוזיציה לא עושה מספיק עם זה היא רק הוכחה שאין מי שישמור על האינטרס הציבורי של כולנו.