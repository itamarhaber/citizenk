---
date: 2021-08-05 15:27:00+03:00
description: ???
source: https://www.haaretz.co.il/food/cookingwithkids/2021-08-05/ty-article/0000017f-f8d4-d318-afff-fbf7f9bf0000
tags: בישול
title: ממרח פלפל וממרח סלק – לצבוע את סוף השבוע בטעם
---

הכל התחיל בבלנדר החדש שהייעוד הראשוני שלו היה לכתוש קרח לקפה קפוא ולהפוך את הקיץ לקצת יותר נסבל. אבל אז לגמרי במקרה נגמר בחומוסייה האהובה ממרח הפלפלים המצוין בדיוק כשהגעתי ולנוכח האכזבה, ניר (הבעלים) הציע פלפלים שלמים שהוא הרגע קלה וזו הייתה הזדמנות לגוון את חייו של הבלנדר עם משימות חדשות. בקיצור זה היה לפני שבוע ועכשיו יש סבב שלישי של פלפלים בתנור וזה בלי לספור את הסלק, החצילים, הפטרוזיליה ושאר ירקות שגם הם מצאו דרכם לממרחים חדשים. התוצאות כל כך טעימות וכיפיות שבלי להרגיש הפכתי לזוללת ירקות ואני כל הזמן מחפשת את הדבר הבא להפוך לממרח – ראו הוזהרתם.

לא התאפקתי ואני משתפת בשני מתכונים שממש, אבל ממש, מתאימים לכל דבר ותאמינו לי שניסיתי. מה כדאי לדעת? כדי שהממרחים האלה יהיו חלקים צריך בלנדר חזק יחסית, אבל אפשר לעזור לו אם למשל כותשים את השום ולא משאירים את שיני השום שלמות – יש בלנדרים שלא יתגברו על המשימה וזה מאכזב. 

במתכונים יש נוכחות חזקה לשום, אם אתם מעדיפים שום פחות נוכח כדי להוריד כמויות בהתאם.

6 פלפלים תופסים מקום של חצי תבנית, אז כדאי לקלות/לאפות עוד ירק, למשל סלק, במקביל.

 עברו לתצוגת גלריהממרח פלפליםצילום: קרן הבר**ממרח פלפלים**

**מה?**

6 פלפלים גדולים אדומים וכתומים – תלוי בצבע שאתם רוצים

6 שיני שום קלופות ואם הבלנדר לא חזק כדאי לכתוש אותן כך שיהיו בלתי מורגשות, כותשים אותן לפני

½ כפית מלח

רבע כוס (60 מ"ל) שמן זית

**איך?**

מחממים תנור ל-180 מעלות. שוטפים את הפלפלים, מנגבים אותם ומניחים על נייר אפייה שהונח על תבנית. כשהתנור חם מכניסים את התבנית למרכזו לכ-45 דקות, אחרי 20 דקות הופכים את הפלפלים בעזרת מלקחיים. 

מוציאים אותם מהתנור, מניחים להתקרר מעט ואז לוקחים פלפל אחד, חוצים, מוציאים את התוך ומקלפים את הקליפה ואת חתיכות הפלפל הנקי מניחים במסננת שיגירו נוזלים וממשיכים לפלפל הבא. נותנים לפלפלים כ-10 דקות להגיר נוזלים, זה חשוב כי הנוזל מריר.

במעבד המזון מרסקים את השמן, הפלפלים, המלח והשום, מפעילים על פולסים בהתחלה ומעבירים למהירות בינונית מלאה עד שהממרח חלק. מוציאים ומגישים.

 עברו לתצוגת גלריהממרח סלקצילום: קרן הבר**ממרח סלק**

**מה?**

4 סלקים קטנים

4 שיני שום קלופות ואם הבלנדר לא כותש אותן למרקם חלק, עדיף לכתוש לפני

שליש כוס (80 מ"ל) שמן זית

מלח לפי הטעם, בערך 1/3 כפית

**איך?**

מחממים תנור ל-180 מעלות. שוטפים את הסלקים ומנגבים היטב, מניחים אותם במרכז נייר אפייה וסוגרים עם חוט שפגט או שעוטפים בנייר אלומיניום ומניחים על התבנית. מכניסים את התבנית למרכז התנור לכ-35 דקות, הסלקים כבר יהיו רכים. מוציאים אותם מהתנור, מניחים להתקרר מעט. קוטמים קצוות, מקלפים וחותכים לקוביות גסות.

מכניסים את השמן, השום, קוביות הסלק ומלח לבלנדר, עובדים בהתחלה בפולסים ואז טוחנים דק במהירות נמוכה עד שמתקבלת מחית. מוציאים ומגישים.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)