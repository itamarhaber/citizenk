---
date: 2020-12-31 08:38:00+02:00
description: ???
source: https://www.haaretz.co.il/food/cookingwithkids/2020-12-31/ty-article/0000017f-f900-d47e-a37f-f93c26130000
tags: בישול
title: תבשיל קציצות חורפי
---

כמו פטריות אחרי הגשם, ככה גם חמין. בזמן שבשבת החורפית הראשונה הפיד שלי ברשתות החברתיות התמלא בתמונות של חמין בדרך, תחושת ריקנות מילאה את תנורי שלא הכיל חמין, אלא [עוגת שוקולד](/food/cookingwithkids/2020-09-24/ty-article/0000017f-f8c1-d2d5-a9ff-f8cdc4cc0000). זה לא שלא הייתי מוכנה לעשות חמין כמו שאין ממש שותפים לחגיגה הקולינרית הזו בבית שלי. מרבית הדיירים כאן מתנהגים כאילו הם עושים טובה כשהם מסכימים לאכול אותו ושאריות חמין יום אחרי זה פשוט לא זה, אז הפסקתי. אבל התמונות שעברו בסך לא נתנו לי מנוח, זה היה פבלובי לחלוטין. בצר לי, החלטתי לאלתר, יצא מעולה ולכן מתכון. 

מה יש לנו? תבשיל עם זמן בישול בינוני (תכל'ס הוא מוכן תוך 40 דקות, אבל כדי שהטעמים יעמיקו מומלץ זמן בישול של לא פחות משעתיים), תיבול עדין ופשוט ומנה ביתית שיחד עם סלט ירקות ואורז טוב תעניק ארוחת שבת מלאה, משביעה וטעימה להפליא במעט מאוד עבודה. 

 עברו לתצוגת גלריהתבשיל קציצות חורפיצילום: קרן הבר**תבשיל קציצות חורפי** 

**מה?** 

**לקציצות:** 

1/2 קילו בשר רזה וטחון בטחינה כפולה 

50 גרם פרמזן מגוררת דק 

1/2 בצל לבן בינוני מגורר דק 

1 ביצה גודל L 

2.5 כפות פירורי גריסיני 

1 כפית מלח 

1/2 כפית פפריקה מתוקה 

פלפל שחור אם אוהבים 

**לתבשיל:** 

1 בצל בינוני קצוץ 

כוס וחצי (כ-300 גרם) שעועית לבנה מבושלת (אפשר קפוא) 

5 תפוחי אדמה לבנים שטופים, קלופים וחתוכים לקוביות 

ראש שום מופרד לשיניים ומקולף 

1/3 כוס בירה לבנה 

1-2 כפיות חרדל דיז'ון (עדיף עם גרגרים) 

3 כפות רוטב סויה 

3 כוסות תה חם (ייתכן שתצטרכו עוד מים) 

מלח 

עלה דפנה (לא חובה) 

צרור פטרוזיליה קשור 

**איך?** 

מתחילים עם הקציצות: שמים בקערה את כל חומרי הקציצה, מערבבים בידיים לקבלת תערובת הומוגנית ויוצרים כדורים, מניחים בצד. 

מחממים סיר גדול (עדיף ברזל) מעל להבה גדולה-בינונית, יוצקים שכבה דקה של שמן צמחי (אני השתמשתי בשמן זרעי ענבים, אבל כל שמן יעבוד). כשהשמן מתחמם מוסיפים את הבצל ומערבבים. מטגנים עד שהבצל מזהיב ובינתיים חותכים את תפוחי האדמה לקוביות. כשהבצל מזהיב מוסיפים אותן ומטגנים יחד כ-2 דקות, מוסיפים את השעועית (אפשר במצב קפוא) ושיני השום ומערבבים יחד כדקה. 

מוסיפים את הבירה, מגבירים מעט את הלהבה ומניחים לאלכוהול להתאדות, מוסיפים את החרדל, רוטב הסויה, התה והמלח ומערבבים. מביאים לרתיחה ומכניסים את הקציצות, כאשר הנוזלים רותחים שוב, מוסיפים את עלה הדפנה וצרור הפטרוזיליה, מכסים, מנמיכים את הלהבה ומניחים להתבשל כשעתיים – מדי פעם בודקים אם יש מספיק נוזלים. 

מגישים עם אורז וסלט ירקות.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)