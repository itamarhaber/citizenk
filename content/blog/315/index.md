---
date: 2019-12-12 21:03:00+02:00
description: ???
source: https://www.haaretz.co.il/food/cookingwithkids/2019-12-12/ty-article/0000017f-f8b3-d318-afff-fbf344170000
tags: בישול
title: פפריקה ושום? זיווג משמיים כשמדובר בחזה עוף ותפוחי אדמה
---

פעם כשהילדים היו קטנים ואני הייתי בעלת מפעל ביתי לייצור [שניצלים](/food/cookingwithkids/2017-01-01/ty-article/0000017f-f8e8-d044-adff-fbf9ae1c0000) לשלושה ילדים תהיתי מתי הם כבר סוף סוף ירצו לאכול משהו אחר. בכל זאת להכין כמט כל יום שניצלים הפך לנמסיס שלי במטבח, בטח עם השריטה שלי לנקות חזה עוף עם זכוכית מגדלת מול מקור אור חזק (בחיי, הבנזוג התקין לי ספוטים במטבח רק כדי שאוכל לנקות אותם). 

אבל הקלישאה "היזהר עם מה שאתה מייחל לו", שוב הוכיחה את עצמה כנכונה ועכשיו כשהם כבר כמעט לא רוצים שניצלים, אני מתגעגעת לימים הפשוטים בהם השאלה מה תרצו לאכול נענתה בתשובה אחת. היום התשובות כל כך מגוונות שאני לא פעם חוששת לשאול. אחרי שהבנתי שייתכן שהבעיה מתחילה בזה שאני שואלת אותם, התחלתי להפסיק לשאול ולהתחיל לעשות. 

את המנה הזו המצאתי ברגע של ייאוש כי הם לא רצו שניצלים, גם לא [סקלופיני](/food/cookingwithkids/2018-05-10/ty-article/0000017f-f8b8-d460-afff-fbfeb2ad0000) ובטח לא שווארמה, אבל חזה העוף לא מחכה במקרר והצורך לעשות הביא אותי להיות יצירתית. הריח היה כל כך טוב שכולם כבר נעשו מספיק רעבים כדי להיתכנס ליד השולחן ולחסל את הכל בארוחה אחת. וכידוע – כשטוב, משתפים – הרי אתם משותפים: 

**חזה עוף ממולא בפפריקה ושום עם תפוחי אדמה (5 מנות)** 

 עברו לתצוגת גלריהחזה עוף ממולא בפפריקה ושום עם תפוחי אדמה צילום: קרן הבר **מה?** 

1.5 ק"ג חזה עוף פרוסים לשניצלים 

שני ראשי שום שלמים 

פפריקה מתוקה ומי שאוהב יכול להוסיף גם חריפה 

מלח 

2-3 כפות קמח לבן 

8 תפוחי אדמה בינוניים 

שמן צמחי 

**איך?** 

מקלפים את שני ראשי השום ומפרידים לשיניים, חצי מהשיניים כותשים לקערית וחצי משאירים שלמות. 

שוטפים את תפוחי האדמה בקליפתם, מכניסים לסיר, ממליחים וממלאים במים, מביאים לרתיחה על להבה גבוהה, מנמיכים את הלהבה ומבשלים עוד כרבע שעה. מוציאים מהמים ומניחים להתקרר. 

מחממים תנור ל-180 מעלות. 

בינתיים מנקים את חזה העוף מכל מה שמיותר, דופקים בעזרת פטיש שניצלים וממליחים. 

אחרי שתפוחי האדמה מתקררים מקלפים אותם, אבל זה לא חובה, וחותכים לפרוסות. 

משמנים תבנית פיירקס מלבנית ומניחים שכבה ראשונה של תפוחי אדמה, מפזרים מעט שיני שום, ממליחים ובוזקים פפריקה ומניחים עוד שכבה של תפוחי אדמה, כמה שיני שום, בוזקים מלח ופפריקה וממשיכים כך עד שנגמרות פרוסות תפוחי האדמה ושיני השום. 

שופכים כשתי כפות שמן מעל ומכניסים לתנור. 

מוסיפים לקערית השום הכתוש, שתי כפיות פפריקה מתוקה וכף שמן ומערבבים היטב. 

לוקחים מעט מתערובת הפפריקה-שום-שמן ומורחים על צד אחד של כל פרוסת חזה עוף, מקפלים לחצי (לא נורא אם זה לא סימטרי). 

על צלחת נקייה ויבשה מפזרים את הקמח וטובלים כל פרוסת חזה עוף משני צדיה החיצוניים ומנערים משאריות. 

מחממים מחבת גדולה על להבה גבוה-בינונית, יוצקים שמן צמחי לכיסוי תחתית המחבת ומטגנים היטב את שני צדי חזה העוף, עד שהם לגמרי מזהיבים משני הכיוונים ומוציאים מהמחבת. 

כאשר כל פרוסות חזה העוף מוכנות, אם נותרה עוד תערובת פפריקה שום מטגנים אותה מעט במחבת. 

פותחים את התנור ומוסיפים מעל לתפוחי האדמה את נתחי חזה העוף ושאריות התערובת המטוגנת לעוד כ-15 דקות בתנור. מוציאים ומגישים.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)