---
date: 2017-07-20 15:53:00+03:00
description: ???
source: https://www.haaretz.co.il/food/cookingwithkids/2017-07-20/ty-article/0000017f-f8ea-d2d5-a9ff-f8ee0ef40000
tags: בישול
title: 'בריא ואפילו טעים: קישואים ממולאים טבעוניים'
---

במסגרת הניסיון לאכול נכון (כי מה שאנחנו אוכלים זה מה שאנחנו או משהו כזה), לשלב קטניות (כי זה סופר פוד שמכיל חלבונים, סיבים תזונתיים ונוגדי חמצון), ירקות (כי אתם גם יודעים שזה בריא) וגם לאכול טעים (כי זה תנאי יסודי), אני מוצאת את עצמי מתעכבת (קלות) על כל מיני מוצרים שלא הכרתי או הכנתי בעבר בין מדפי הסופר. ככה מצאתי את עצמי מסתכלת על חבילה של עדשים שחורות (ועוד אורגניות). בחישוב מהיר היו לי רק פלוסים – עדשים שחורות הן בריאות, מעניינות, הטעם שלהן מלא יותר (בעיניי) ובבית יש שני ילדים שלמרבה הפלא (או שלא) אוהבים עדשים.

הקישואים הקטנים הוכיחו לי שהיקום מאותת לי ללכת עד הסוף, למרות שמיד ירד ילד אחד ממניין הילדים שיסכימו לטעום. זה נגמר בהמון מחמאות על הריח הטוב, מרכזית אחת שאכלה קצת והסכימה שזה ממש טעים, סבא אחד ואמא אחת שאכלו (והרבה) וממש נהנו.

**קישואים ממולאים ובונוס של רוטב יוגורט פשוט**

**מה?**

7 קישואים קטנים או עגולים

כוס עדשים שחורות (לא חייבים להשרות אותן, אבל אני משרה ושוטפת)

3/4 כוס אורז בסמטי (ברור שעדיף אורז מלא, אבל זה טעם שעוד לא רכשתי)

3 בצלים גדולים

2 קופסאות קטנות של רסק עגבניות (או קופסא של cirio)

2-3 כפות שמן זית

פפריקה ומלח (אבל אפשר גם כמון ופלפל למי שאוהב)

בערך 4 וחצי כוסות מים

בוקה דה גרני: צרור עשבי תיבול (אני משתמשת בפטרוזיליה בלבד וקושרת אותה בחוט שפגט)

**איך?**

קוצצים בצל אחד דק-דק.

שופכים שמן זית עד לכיסוי תחתית של סיר בינוני ומחממים, מכניסים את הבצל ומטגנים על אש נמוכה עד שהבצל נעשה שקוף.

מוסיפים את העדשים השחורות, מטגנים יחד תוך ערבוב כדקה ומוסיפים 2 כוסות מים, מביאים לרתיחה ומנמיכים את האש. מבשלים כ- 40 דקות.

מוסיפים את האורז, מערבבים יחד, ממליחים ומוסיפים עוד חצי כוס מים ומבשלים בסיר מכוסה עוד כ- 7 דקות. האורז עוד לא מוכן, אבל הוא יתבשל עוד בהמשך.

שוטפים את הקישואים ומנגבים. קוטמים את העוקץ וחותכים לסירות (בקישואים עגולים חותכים בשלושת רבעי הגובה ושומרים את העוקץ). מוציאים את התוך וממלאים באורז ועדשים, את מה שנשאר פשוט תשאירו בסיר.

מסדרים את סירות הקישואים הממולאות בסיר זו לצד זו, כשנגמר המקום מסדרים שורה נוספת.

מערבבים כשתי כוסות מים עם רסק העגבניות, מתבלים במלח (או במקום ברוטב סויה), פפריקה (או כמון) ופלפל (מי שרוצה). שופכים מעל הקישואים, אם המים לא מכסים את שכבת הקישואים העליונה, מוסיפים עוד מים. מניחים על אש קטנה, מביאים לרתיחה ומכניסים את צרור הפטרוזיליה.

מבשלים עוד כשעה וחצי (אפשר פחות, אבל הבישול הארוך יחסית רק מיטיב עם הטעם).

בינתיים פורסים שני בצלים גדולים לטבעות ומטגנים במחבת עם מעט שמן זית עד להשחמה.

כשהקישואים מוכנים, מוציאים, מקשטים עם הבצל המטוגן ומגישים.

אפשר להוסיף גם **רוטב יוגורט קל להכנה**: 1 מיכל יוגורט 3%, חופן שמיר קצוץ ומלח – לא צריך יותר.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)