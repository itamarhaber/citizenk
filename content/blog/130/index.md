---
date: 2021-04-23 07:28:00+03:00
description: ???
source: https://www.haaretz.co.il/food/cookingwithkids/2021-04-23/ty-article/0000017f-f8dc-d318-afff-fbff347b0000
tags: בישול
title: שטרויזל רוברב מושלם ליד הקפה
---

רוברב, הירק שקל יותר להבין איך קוראים לו באותיות לועזיות (Rhubarb) נראה כמו הכלאה של סלרי עם צבעי סלק וטעמו חמוץ-מתוק. אין לי מושג מה עבר בראש של מי שגילה אותו לראשונה, יש להניח שבצפון אירופה, שגרם לו לנסות לבשל אותו, אבל יש להניח שהראשון שאכל את עליו לא שרד כדי לספר. בהתחלה, בכלל השתמשו בו רק למטרות רפואיות, אולם אז גילו שהגבעולים המבושלים דווקא ממש, אבל ממש, טעימים בכל מיני מנות, בעיקר אם מבשלים אותם עם סוכר.

בגרמניה מקובל מאוד להכין מגבעולי הרוברב ריבה וכמובן, גם שטרויזל. הטעם החמוץ-מריר שלהם מקבל טוויסט נפלא בבישול או אפיה עם סוכר ויש הטוענים שיש להם גם לא מעט סגולות בריאותיות, אבל לא לשם כך התכנסנו. חשוב לדעת שהעלים של הרוברב רעילים, בארץ לרוב נמכרות אריזות של גבעולים בלבד, אך אם נותרו מעט עלים חשוב לקצץ ולזרוק. 

כדאי לאכול את גבעולי הרוברב כמה שיותר מהר, הגם שהם לא נשמרים טוב כל כך, לכן יש לאחסן אותם במקרר ולהשתמש סמוך ככל הניתן לקנייה. קוצצים את הקצוות שלהם, שוטפים ומכיון שהם סיביים, כדאי לקלף אותם מעט (כשמכינים מהם ריבה אפשר לבהות בסיבים מתפרקים עם הבישול וזה מהפנט - רק אומרת ומציינת שבשביל להכין ריבה כל מה שצריך זה מידה שווה של סוכר ורוברב שטוף, קלוף מעט ופרוס לפרוסות של כ-1 ס"מ – על אש קטנה כ-45 דקות תוך ערבוב מדי פעם וזהו - ריבה).

 עברו לתצוגת גלריהשטרויזל רוברבצילום: קרן הבר**אז שטרויזל?**

**שטרויזל רוברב**

**מה?**

**לבצק:**

2 כוסות (280 גרם) קמח לבן רב תכליתי

1/2 כוס (100 גרם) סוכר לבן

100 גרם חמאה ללא מלח קרה וחתוכה לקוביות של כ-1 ס"מ

1 ביצה גודל L

2 כפיות תמצית וניל

**למילוי:**

500 גרם של רוברב שטוף, קלוף ותוך לפרוסות של כ-1 ס"מ

2 כפות סוכר (לערבוב עם הרוברב) + 2 כפות סוכר (לפיזור מעל הרוברב והשטרויזל)

30 גרם חמאה ללא מלח

חמאה, לשימון התבנית

 עברו לתצוגת גלריהשטרויזל רוברבצילום: קרן הבר**איך?**

בקערה גדולה, מערבבים את פרוסות הרוברב והסוכר ומניחים בצד.

הכי נוח להכין את הבצק במעבד מזון, אבל פשר בהחלט לעשות אותו ביד. מתחילים בהכנסת הקמח והסוכר לקערה, מוסיפים להם את קוביות החמאה – אם עובדים ידנית פשוט משפשפים את החמאה עם המלח והסוכר עד שנוצרים פירורים; אם עובדים עם מעבד מזון, פשוט מפעילים אותו בפולסים עד שנוצרים פירורים.

בקערה קטנה, מערבבים את הביצה ותמצית הווניל ומוסיפים לתערובת היבשה – מעבדים ביד או בפולסים עד שמתגבש בצק. אוספים את הבצק לכדור, עוטפים בניילון נצמד ומעבירים למקרר ל-20 דקות קירור.

מחממים תנור לחום בינוני (165-170 מעלות).

משמנים תבנית קפיצית 26 בחמאה

מקמחים משטח עבודה (עם הבצק הפריך אני מעדיפה לעבוד על נייר אפייה מקומח), מוציאים את הבצק מהמקרר ומחלקים אותו לשליש ושני שליש. את שליש הבצק מניחים בצד לפירורים ואת שני שליש הבצק מכדררים שוב לכדור, מועכים לדסקית ומתחילים לרדד עד שהוא מעט גדול יותר מקוטר התבנית (בערך 27-28 ס"מ).

מכניסים אותו לתבנית ומהדקים אותו לתחתית ולשוליים המשומנים.

בעזרת כף, מפזרים את כל הרוברב המסוכר על הבצק בצורה שווה.

לוקחים את שליש הבצק ומפוררים אותו מעל הרוברב באופן שווה על כל התבנית.

מפזרים מעל 2 כפות סוכר וחתיכות חמאה ומכניסים למרכז התנור ל-45 דקות עד שעה – תלוי בתנור ובהעדפה שלכם – אני מעדיפה להוציא אותה כשהפירורים מזהיבים. מוציאים מהתנור ומניחים לה לנוח מחוץ לתנור כרבע שעה. טעימה קרה או חמה, עם גלידת וניל ליד וגם בלי.

 עברו לתצוגת גלריהשטרויזל רוברבצילום: קרן הברלחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)
* [עוגות, מאפים קינוחים מתכונים](/ty-tag/cakes-0000017f-da2a-d938-a17f-fe2a21fc0000)