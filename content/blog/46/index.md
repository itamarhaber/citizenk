---
date: 2022-01-05 12:32:00+02:00
description: ???
source: https://www.haaretz.co.il/family/homeschooling/2022-01-05/ty-article/.premium/0000017f-f8ba-d044-adff-fbfba6980000
tags: חינוך
title: עלינו לחנך את ילדינו, כך שאי-שוויון יהיה עבורם מושג בלתי נתפס
---

ילדים לא נולדים עם תפיסת אי שוויון. היא עשויה להתגבש אצלם, בהינתן תנאים מסוימים. כך גם עם תפיסה שוויונית; אם אנחנו רוצים לבסס אותה, עליה להיות חלק בלתי נפרד ממעשה החינוך. כפי ששפה נקלטת באמצעות כל החושים, כך גם עולם הערכים. חשיפה מתמשכת, נוכחת ורב-תחומית היא אחד הכלים החשובים להפוך את תפיסת השוויון לחלק אינטגרלי מתפיסת העולם ודרך החיים. 

ביומיום שלנו ישנם דברים רבים שאם נשים אליהם לב, מראש נוכל לייצר הבנה עמוקה של שוויון. לדוגמה, מטלות הבית: ברגע שהן ממוצבות כ"עזרה לאמא" - נוצרת הטיה. אך אם הן מנוסחות כמשימות שיש לבצע כחלק מהאחריות האישית והיחסית של כל אחד מבני ובנות הבית, עולם התוכן משתנה מהותית והן יוצאות מהזירה המגדרית. 

יש עוד המון דוגמאות, חלקן אוטומטיות עבורנו ועשויות בשל כך להיות אוטומטיות עבור ילדינו. הטיות של צבעים, למשל, ועמן ההבניה המובהקת של ורוד לבנות ותכלת לבנים. אם אנחנו נחזק את התפיסה שספקטרום הצבעים הוא משותף לכולם ולכולן, ההבניה המיותרת הזו לא תיווצר. אפשר להדגים זאת גם בצעצועים, שלעיתים מייצרים הבחנה בין בנים לבנות; מעולם לא ראיתי פעוטה שסירבה למשאית או כדור, או פעוט שסירב לבובה, אלא אם כן מבוגרים סימנו להם את הגבולות המותרים. המודעות שלהם היא פועל יוצא של התפיסות שלנו, ההורים, כך שהמודעות להטיות האלה, והפיכתן לניטרליות, מראש מקטינה את ההטיות שנוצרות אצל הילדים והילדות. 

כשקטינא היה בן שש, בנסיעה ארוכה באוטו הוא ביקש לשמוע את הסיפור מאחורי [המחזמר "המילטון"](/gallery/theater/2016-06-13/ty-article/0000017f-e1c0-d568-ad7f-f3eb58260000), שהאחים שלו מאוד אהבו באותה תקופה. כששמע שמדובר במחזה המתאר מציאות בה יש זכויות לגברים בלבד והיעדר זכויות שוות לנשים הוא פשוט לא הצליח להבין. שוויון נתפס בעיניו כמובן מאליו, וההבנה שנשים צריכות במידה רבה להיאבק לשוויון גם היום - נחתה עליו כמו רעם ביום בהיר. "איך אנשים יכולים לחשוב שמישהו לא שווה רק בגלל שהוא לא כמוהם?", הוא שאל. 

 עברו לתצוגת גלריהניסוח רב מגדרי בבית ספר רמת החי"ל, תל אביב. זו בדיוק הנקודה שאליה חינוך צריך להובילצילום: אור קשתיזו בדיוק הנקודה שאליה חינוך צריך להוביל. זה אפשרי וקורה לא רק בחינוך ביתי, אלא גם בגנים ובבתי ספר ששמים דגש על כך, אך אלה עדיין מיעוט. אמנם, במערכת החינוך כבר מדברים על חשיבות החינוך לשוויון, אך התפיסה הישנה נמצאת עדיין בכל כך הרבה פרטים מובנים בתוך המערכת, שלא פעם אנחנו עיוורים להם - כמו [תוכניות חינוך המסלילות בנים ובנות](/family/2022-01-05/ty-article/.premium/0000017f-f6a3-d460-afff-ffe7cc9a0000), מיעוט התייחסות לנשים פורצות דרך, הפרדת שיעורי חינוך גופני, הכוונה מובנית של בנים לתחומי מדעים ובנות למדעי החברה ובכלל נטייה תבניתית בתחומי מגדר, אפילו ברמת אחוז המנהלות בתוך המערכת. 

חיוניות החינוך בחיזוק תפיסות שוויוניות ליצירת שינוי חברתי מהותי אינה סוד. ילדים וילדות שגדלים וגדלות בתוך ערכים של שוויון, יגדלו להיות נשים שאינן מוכנות לקבל אפליה מובנית, שלא מסכימות לפערי שכר או לקבל כל מופע אחר של אי-שוויון, כמו גם גברים שיסרבו לתחזק אפליה מגדרית. אם נתבונן בשוק התעסוקה כיום, נוכל לראות מגמה מתפתחת של 'גיוון והכלה', שמטרתה לייצר שוויון. אך חשובה ככל שתהיה, המגמה הזו היא למעשה ניסיון לענות באמצעים טכניים על פער משמעותי, שחלקו תוצאה של חינוך מסליל, מוטה מגדרית ומפלה. אחת החובות שלנו כהורים ומחנכים נעוצה בחינוך ילדים שמראש לא יצטרכו את הכלים האלה, משום שהם ישנו זאת באופן אורגני בכניסתם לשוק הזה. 

כיצד מתחיל להתהוות אי-שוויון מגדרי? | משרד החינוךהלכה למעשה, כפי שמוכיח [מדד המגדר](https://yodaat.org/gender-index#%D7%AA%D7%A8%D7%91%D7%95%D7%AA%20%D7%95%D7%AA%D7%A7%D7%A9%D7%95%D7%A8%D7%AA) של מכון וון ליר, בתקופת הקורונה הפערים המגדריים בחברה הישראלית רק הלכו והתרחבו. ברור שבין כל הגורמים שמביאים להתמשכות הפער, ישנו לא רק כשל חינוכי בתוך המערכת, אלא גם בתפיסות החברתיות שאנחנו עדיין מתנהלים לפיהן. חינוך צריך להיות עקבי ומכוון, וחלק מזה הוא ההבנה שחינוך הוא בהחלט עניין פוליטי (אבל זה כבר אולי נושא לטור הבא). 

נקפוץ שש שנים קדימה מהנסיעה ההיא במכונית, אנחנו עם קטינא לפני קבלה למיון ילדים. הוא קורא בעיון את שלט הקבלה, שכולו כתוב באופן שוויוני ופונה לנקבה ולזכר במקביל, ונעצר במושג היחיד שמופיע בלי ניסוח שוויוני - "פקידת קבלה". "אבל, אמא", הוא שואל אותי, "איך זה שלא כתוב פקיד.ת קבלה?". אני מציעה שנשאל את פקידת הקבלה, ואנחנו עושים זאת. היא מביטה בנו בתמיהה, משום ש, כפי שהוא אומרת, "אף פעם לא שאלו אותי את זה". 

*מוזמנים לשלוח שאלות ונושאים לדיון למייל [LegadelBabait@gmail.com](mailto:LegadelBabait@gmail.com)*

לחצו על הפעמון לעדכונים בנושא:
------------------------------

* [שוויון מגדרי](https://www.themarker.com/ty-tag/gender-0000017f-da29-d42c-afff-dffbdaaa0000)
* [משפחה](/ty-tag/family-0000017f-da26-d718-a5ff-faa66fb10000)
* [חינוך](https://www.themarker.com/ty-tag/0000017f-da2f-d494-a17f-de2f87270000)
* [הורים](/ty-tag/parents-0000017f-da26-d432-a77f-df3ff15e0000)