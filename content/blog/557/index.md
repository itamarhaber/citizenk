---
date: 2017-08-10 10:42:00+03:00
description: ???
source: https://www.haaretz.co.il/blogs/karenhaber/2017-08-10/ty-article/0000017f-f8e6-d887-a7ff-f8e6e9b80000
tags: דעות
title: כלב השמירה של הדמוקרטיה נרדם
---

גם אתמול שיחקה התקשורת לידיו של ראש הממשלה ופעלה כפי שהוא מצפה ממנה. לא היתה שום סיבה לשדר בשידור ישיר את עצרת התמיכה בראש הממשלה. אפשר היה לסקר, לערוך ולשדר אחר כך, אבל הקרב על הרייטינג כנראה מייתר כל שיקול דעת. השורה התחתונה היא שאמש ראש הממשלה נשא נאום מסולף, טעון שנאה ומסוכן. וכל אמצעי התקשורת היו שם כדי להעניק להסתה זו סיקור נרחב, ובכך מעלה בתפקידה. 

קצת כמו במערכת יחסים מעוותת, התקשורת מתפלאת כל פעם מחדש שהפרטנר המיועד נכון להשפיל אותה שוב ושוב. נאומו של ראש הממשלה אתמול לא היה מדיני וגם לא היתה בו הודעה דרמטית על הסכם חשוב. אפילו לא דברי ברכה לרגל ביקורו של שחקן בינלאומי בישראל. נתניהו נאם בעצרת פנימית של הליכוד שנועדה להציג תמיכה מלאה [באדם החשוד בשוחד ומרמה](/news/law/2017-08-03/ty-article/0000017f-e9b9-df5f-a17f-fbff239d0000). האם היה חשוב לדווח מהשטח? ברור שלא. 

כי מה נמצא בידי התקשורת, ובעיקר בידי עורכיה? הסיקור העיתונאי ושיקול הדעת. ואת אלה עדיין לא לקחו ממנה, היא שוללת אותם מעצמה. הכלים הזמינים לתקשורת מעטים: עיתונאים יכולים לפרוט את הנאום לפרוטות הזעומות שהוא שווה, לבקר, להציג את האמת, אבל כל אלה משאירים את המשחק במגרש של נתניהו. זירת הפעילות הזאת מאפשרת לנתניהו תנאים נוחים יחסית: הבמה נותרת שלו והתגובות מאפשרות לנתניהו להמשיך לבנות את מגדל השקרים הרעוע בלבנים נוספות כי מהן תגובות עיתונאיות אם לא חומר ביד המסלף? 

 עברו לתצוגת גלריהכלי תקשורת בישיבה השבועית של הממשלה בשבוע שעבר. מערכת יחסים מעוותתצילום: אמיר כהן / רויטרסהיה ברור מאופי העצרת מה יהיה גם [אופי הנאום](/blogs/ariana/2017-08-10/ty-article/.premium/0000017f-db91-d3ff-a7ff-fbb1a0710000) – תקיפת התקשורת והשמאל, אבל לא ניתן היה לנחש את פכי התמלול הנתניהואי המזוכך: "אביה הצדיק" של רעייתו, "איש ישן עם זקן חדש", "גם השמאל וגם התקשורת, וזה אותו הדבר", "מסע ציד אובססיבי חסר תקדים ... במטרה לבצע הפיכה שלטונית", "משטרת המחשבות בתקשורת" ואפילו הניסיון להאשים את התקשורת בנפילתו של שמיר ב-1992. אמירות מהן נעדר כל ערך חדשותי. 

הנאום שנשא אתמול נתניהו התבסס על סילוף היסטוריה, המציאות והדמוקרטיה, אם יש משהו שיצא ממנו הוא שראש הממשלה [יצר מציאות מדומה](/opinions/2015-05-05/ty-article-opinion/.premium/0000017f-db83-db22-a17f-ffb31ff10000) שבעיקר מעידה עליו. נתניהו יכול היה [לדבוק בגרסתו](/news/politi/2017-01-08/ty-article/0000017f-e8fd-df5f-a17f-fbff5e830000) ש"אין כלום כי לא היה כלום" ועם זאת לצאת בקריאה לרשויות החוק והאכיפה לפעול למיצוי הדין ולחקירת האמת. 

אבל ראש הממשלה מעדיף לפגוע באמון הציבור בגופים ציבוריים: במשטרה וראשיה (שהוא מינה), ביועץ המשפטי ובפרקליטות וראשיה (שהוא מינה) ובתקשורת – גופים שהדמוקרטיה נסמכת עליהם. 

אתמול ראש הממשלה יצא בריש גלי נגד הדמוקרטיה ומי שנתנה לו את הבמה הגדולה ביותר היתה התקשורת, כלב השמירה הנאמן של הדמוקרטיה, שתיעד עצמו נרדם בשמירה.