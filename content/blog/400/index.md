---
date: 2019-01-31 14:44:00+02:00
description: ???
source: https://www.haaretz.co.il/blogs/karenhaber/2019-01-31/ty-article/0000017f-f8e3-ddde-abff-fce7cfd20000
tags: דעות
title: כל הגנץ הזה
---

כל הגנץ הזה שעיטר את "הארץ" ביומיים האחרונים די מביך. המתבונן מבחוץ יכול ממש לקבל את הרושם שבא גואל לעמו, הגנרל ששב מהצינון. מקריאת [טורו של העורך אלוף בן](/news/elections/2019-01-30/ty-article/.premium/0000017f-dbd7-db22-a17f-fff72c8e0000) מסתבר שאפשר "לפנטז על סדר יום אזרחי וחברתי, על ממשלה שתתרכז בחינוך, בפקקי התנועה, במחירי הקוטג' ובבתי החולים. אבל ברגעי המבחן שלה, ישראל זקוקה למנהיג שלא יאבד את עשתונותיו תחת אש". מה לכם כי תלינו על הציבור אם עורך "הארץ" חושב כך? 

כן, כן, תדע כל אם עבריה כי הפתק שהטילה לקלפי מופקד בידי הגנרלים הטובים ביותר. המלחמה אינה נגמרת ולכן צריך גנרל. אם תרצו "ישראל חייבת איש צבא" היא הגרסה המעודכנת ל"הערבים מבינים רק כוח". ואם חייבים חרב, מה יותר מוצלח מאלטרנטיבה כחולת עיניים מישירה מבט שהרגע ירדה מהמחרשה תוך זמזום "ירושלים של זהב"? 

בהשוואה לנתניהו, גנץ מביא איתו המון. בוודאי שהוא אלטרנטיבה טובה יותר מראש הממשלה הנוכחי, אבל בואו לא נשכח שלאמץ את גנץ זו ירייה ברגליו החבולות והמקרטעות ממילא של השמאל. גנץ אינו שמאל, הוא רק ימין שפוי שניתן לדבר איתו. אחרי כל כך הרבה שנות נתניהו - זה מרענן אבל אין צורך ליפול למלכודת הדבש. 

יש משהו עם בני אדם וציפייה. זה אולי פחות עבד לאלוהים ובני ישראל לפני מעמד הר סיני, אבל דווקא לרמטכ"ל לשעבר זה עבד לא רע: כעומק השתיקה - גובה ההתלהבות עם שבירתה. גנץ וצוותו הרימו מופע מהוקצע ועשוי כהלכה, עם ליהוק תכול עיניים וחיוך מבויש, צוותי מעודדים, רחפן צילום, מסכי ענק ו[נאום שהכיל בסך הכל רכיבים מאוד בנאליים](/news/elections/2019-01-29/ty-article/0000017f-dbde-df9c-a17f-ffde801b0000) רק שמזמן לא השמיעו אותם ככה. וזה עבד. לא רק [בסקרים גנץ פרץ קדימה](/news/elections/2019-01-30/ty-article/0000017f-dba4-d3ff-a7ff-fba49fc10000), אפילו את מעוז השמאל, עיתון "הארץ", הוא כבש בסערה וללא מאמץ. רק כמה מבטי תכלת-פלדה מתובלים במלים הנכונות. 

נאומו הראשון של בני גנץנכון, זה היה אחלה שואו, אבל למי שנוטה שמאלה מהמרכז זה היה בערך כמו לראות משחק בין שתי קבוצות שאינך אוהד. כן, גנץ הוא שינוי מבורך בימין, הוא והמפלגה שהקים זה בדיוק התמונה של התנהלות דמוקרטית ברוכה שהיתה צריכה להגיע גם מהשמאל - קונטרה לעידן השחיתות, הסיאוב והפגיעה בשלטון החוק ובערכי הדמוקרטיה של עידן נתניהו. גנץ אמר כאמור דברים בנאליים אבל האוזן הישראלית כל כך כמהה לשמוע אותם, שהיא פשוט נפלה שדודה, מימין ומשמאל. 

הטענה "האסטרטגית" שיש להתאחד מאחורי גנץ כדי לסיים את עידן נתניהו לוקחת בחשבון את הכאן ועכשיו אך מתעלמת מהמחר, והמחר של ישראל דורש ימין כמו שהוא דורש שמאל. זה היה מופע מוצלח של מועמד רפובליקאי, הבונה על הוואקום משמאל ושעשה בנאומו שני דברים חשובים: האחד - חשף את ערוות "הפייק-ממלכתיות" של נתניהו ואת ערוות האופוזיציה, והשני - הראה איך מוכיחים שיש אלטרנטיבה. בניגוד לכל שאר המועמדים, הוא לא עלה למגרש של נתניהו ולא דיבר בשפתו, אלא בנה מגרש משל עצמו. זה במקום וזה נחוץ, אבל גנץ תוקף מהמרכז-ימין וקבלת ההנחה שהוא "בחירה אסטרטגית" עבור השמאל היא בדיחה עצובה שנובעת רק מהרצון לראות את סוף עידן נתניהו. 

יש לשמוח על חזרתו של הימין השפוי, אבל גם להתעצב על חוסר היכולת משמאל להציב אלטרנטיבה שלא מוכרחה להיות גנרל. אם השתיקה של גנץ היתה בלון, הנאום שלו היה הסיכה שפוצצה את המציאות בפרצוף - גם לימין וגם לשמאל. אז כן, גנץ אולי יכול להפיל את נתניהו, אבל גנץ גם הזכיר שזה הרבה יותר מלנצח את נתניהו, זה מאבק על הדמוקרטיה ומשמאל אף אחד לא עולה למגרש. להריע לגנץ זה להרוג את השמאל ולהשתיק את [אנחות הגסיסה של מפלגת העבודה](/news/elections/2019-01-31/ty-article/0000017f-db90-db22-a17f-ffb1bd670000) שממילא אף אחד לא רוצה לשמוע. ככה זה, עם כל הגנץ הזה.