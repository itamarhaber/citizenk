---
date: 2021-01-05 19:17:00+02:00
description: ???
source: https://www.haaretz.co.il/family/homeschooling/2021-01-05/ty-article/.premium/0000017f-f8df-d2d5-a9ff-f8dfb0c00000
tags: חינוך
title: במיוחד עם ילדים, עלינו לכוון להיות מעט יותר טובים מן הנדרש
---

אם נמשיך מאיפה שהתחלנו את [הטור הקודם](/family/homeschooling/2020-12-29/ty-article/.premium/0000017f-f8af-ddde-abff-fcefa4e40000), אני די בטוחה שלא עברתם את ימיכם עד עכשיו בלי לשמוע ש"חברת ילדים היא אכזרית", או ש"ילדים נורא רעים". זו אקסיומה שאיכשהו - למרות שאין לה הוכחות משום שמעולם לא נבדקה בתנאים אובייקטיביים באופן שיטתי - הפכה לעניין מקובל ביותר. רק שגם "מבוגרים יכולים להיות נורא רעים", וילדים אינם תמצית הטוב או הרע - הם תמצית האנושיות והתנהגותם היא שיקוף של חוויות, תחושות וסביבה. 

למרות סיפורי האימה המצמררים על מקרים שונים בחברת ילדים, בעיניי "הרוע" הזה אינו תולדה טבעית של התנהגות ילדים. ילדים בוחנים גבולות בחירה בהתנהגות מסוימת שהיא לרוב תוצר של היחס שקיבלו מהחברה בעקבותיה. ההתבוננות שלי הביאה אותי להאמין ששום ילד לא נולד "רע", אלא נולד נכון לספוג, ללמוד ולהתפתח. עבור ילד, מרגע לידתו הכל חדש, לכן במידה רבה הוא התוצר של התיווך הראשוני שלנו את העולם, למרות שברור שיש עוד שלבים בעיצוב הזה וגם למערכת החינוך ולסביבה בכלל יש תפקיד חשוב. 

בעוד ההתנהגות שלנו היא קוד התנהגות עבור הילדים, לא פעם אין להם את המטען הנדרש כדי לסנן את כל המידע הזה. למשל, בעוד שלנו ברור שיש דברים שנשארים בבית ויש דברים שלא, ילד לא יבין את זה ולכן עשוי לחזור על זה במקומות בהם אנחנו לא רוצים שיעשה את זה. ילד יכול להיות עד למה שבעינינו הוא "שקר לבן", אבל מבחינתו הוא ראה את ההורה שלו משקר למרות שאותו הורה הסביר לו מפורשות שזה לא יפה לשקר. כלומר, יש לא מעט דברים שאנחנו כמבוגרים עושים שדורשים מטען או הקשר כלשהו כדי להבין אותם, מטען שאין לילדים. הקושי להכניס את ההתנהגות הזו לאיזשהו סדר הגיוני הוא לא פשוט. 

אימוץ התנהגות שלילית מגיע בעיקר מהתבוננות או מהתנסות, ומהתגובה שקיבלו הילדים עליה - זו הדרך שלהם לסדר את העולם כדי להבין אותו. כלומר, להתנהגות של הסביבה יש השפעה גם משום שילדים מחקים את הסביבה המבוגרת וגם משום שלתגובה תהיה השפעה, בין אם בהבחנה בין טוב ורע ובין אם באימוץ או דחיית התנהגות. ככל שהמסרים אחידים יותר בכל המסגרות, כך יהיו פחות סתירות להתמודד איתן. 

אחד הדברים שהנכיחו לי את ההשפעה הלא-חיובית של החברה על התנהגותם של הילדים מקורה דווקא בחוויה של הבכור, לכן תסלחו לי מראש אם לא אתן את כל הפרטים. עבור כל אחד, בוודאי ילד, התמודדות עם מחלה או מצב רפואי יכולה להיות מאוד לא פשוטה, ולסביבה יש השפעה קריטית על ההתמודדות הזו. 

בערך בגיל 10 התפרצה אצל הבכור מחלה. בעוד שעם הכאב והקושי הוא התמודד באומץ, הגבורה האמיתית התבטאה דווקא בהתמודדות עם הסביבה, אבל לא עם כל סביבה. באופן מובחן, ילדי חינוך ביתי (בכל חוג שבו הוא היה) לא ראו במחלה שלו משהו להתייחס אליו באופן חריג, למעט כשחשו קושי מצדו והציעו עזרה. הם הרגישו חופשיים לדבר איתו על זה, לשאול ובעיקר להיות איתו. דווקא בחוגים עם ילדי המערכת התגלו הרבה יותר קשיים - היו אפילו כאלה שארגנו חרם, והיה ילד שסיפר לכולם שהבכור מדבק וניסה לגרום לכולם להתרחק ממנו. התלחשויות, התרחקות, כינויים והרחקה של ילד שעד למחלה היה פופולרי בכל מקום אליו הלך. 

במשך שנים ניסיתי להבין את ההבדל הזה. הוא היה כל כך מובחן שאי אפשר היה להתעלם ממנו. עובדתית, ההתנהלות של קבוצות הילדים בחינוך הביתי היתה אחרת לגמרי מתגובותיהם של ילדי המערכת, והמוכנות לקבל, לעזור ולהיות סימפטיים היתה מובנת אצלם. כלומר, רוע או הרחקת השונה אינם טבעיים לילדים, אלא הופכים לאפשרות פעולה ברגע שיש דוגמה או כאשר ההתנהגות השלילית זוכה ליחס שהוא באיזשהו אופן, אם חיובי או שלילי, מחזק או מתגמל. 

כאן בדיוק נכנס המקום של חינוך ושל המסרים השונים של הסביבות השונות - הבית, המשפחה המורחבת, מערכת החינוך, מערכת החוגים וכו'. דגש שלנו על הכלה, קבלה, אמפתיה, תיווך נכון שלנו את המציאות המורכבת הם אלה שנותנים את הכלים לילדים, ממש כמו למבוגרים בתורם. בדיוק בימים אלה קטינא קורא את הספר "פלא", שם בטקס הסיום אומר המחנך שכל שעלינו לעשות הוא לכוון להיות "מעט יותר טובים מן הנדרש". אני חושבת שאין משפט יפה יותר לסכם את מהות החינוך והדרך שלנו להבטיח חברה טובה יותר, בוודאי מזו שאנחנו חיים בה עכשיו. 

*מוזמנים לשלוח שאלות ונושאים לדיון למייל [LegadelBabait@gmail.com](mailto:LegadelBabait@gmail.com)*

לחצו על הפעמון לעדכונים בנושא:
------------------------------

* [הורות](/ty-tag/parenthood-0000017f-da26-d938-a17f-fe2ebef50000)
* [חינוך](https://www.themarker.com/ty-tag/0000017f-da2f-d494-a17f-de2f87270000)