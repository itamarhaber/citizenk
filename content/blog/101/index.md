---
date: 2021-07-15 11:34:00+03:00
description: ???
source: https://www.haaretz.co.il/blogs/karenhaber/2021-07-15/ty-article/0000017f-f894-d2d5-a9ff-f89cddb20000
tags: דעות
title: 'הליכוד מדגים: חיסול ממוקד עצמוני'
---

אחד הדברים שאנשי הליכוד נהנים לזרוק לחלל האוויר במסגרת הלהג הבלתי פוסק שהפך לחם חוקם, הוא שהקואליציה הנוכחית היא "קואליציית רק-לא-נתניהו". זוהי סיסמה דמגוגית שעובדת נפלא, אך היא יותר מכל השלכה אומללה על מצבם של אלה שנותרו באופוזיציה תחת הנהגתו של נתניהו. 

אם עד להקמת הקואליציה הנוכחית יכלו אנשי הליכוד להסביר את תמיכתם הלא מסויגת בכל גחמה של ראש הממשלה לשעבר, בכך שהוא פועל לטובת האינטרסים של ישראל כמו שהם רואים אותם ואפשר היה להאמין להם מחמת הספק, באה התקופה הקצרה באופוזיציה והוכיחה שלליכוד היום אין שום אידאולוגיה. המפלגה היא נתניהו ואין בלתו. 

הבעיה העיקרית עם ההתנהלות הזו היא שעד שנתניהו ילך, לא יישאר מהליכוד דבר וכשהוא ילך לא יהיה דבר לליכוד להציע לבוחריו. לא שיש לי רצון כלשהו לראות בהצלחתו של הליכוד, אבל דעיכתו המיותרת מעידה יותר מכל על הנזק שנתניהו גרם, גורם וימשיך לגרום כל עוד הוא יכול. אמנם היכולת להשפיע על המדיניות קטנה מספסלי האופוזיציה, אבל תפקידה חשוב מאין כמוהו בדמוקרטיה ומעיד על תקינותה. נוח יותר להיות אופוזיציה כשיש מחלוקת עקרונית עם השלטון. העניינים מסתבכים כשבנושאים מהותיים דווקא בקואליציה אין הסכמה ובאופוזיציה יש. 

 עברו לתצוגת גלריהתהלוכת מחאה של תומכי ליכוד בתל אביב, החודשצילום: עופר וקניןבמצב הנוכחי, בו רב המשותף בין הליכוד לממשלה מבחינה אידאולוגית, דרכה של האופוזיציה פחות ברורה והרבה יותר מסובכת. אם נסכים להגדרה שלאופוזיציה שלושה תפקידים מרכזיים - לבקר את הממשלה, לפקח עליה ולהציג חלופה שלטונית - הבעיה מתחילה שבנושאים שמבחינת האופוזיציה הם קונצנזואליים, התנגדות לקואליציה היא בעצם פגיעה באינטרסים של האופוזיציה ובעניינים שהם ציפור נפשה. אופוזיציה שמתנגדת לקידום עניינים אלה בעצם כורתת את הענף האידאולוגי שעליו היא יושבת. הישיבה באופוזיציה אין משמעותה התנגדות קבועה ושרירותית לכל מדיניות ממשלתית. כשזו התנגדות בשם ההתנגדות גרידא - יש בה כדי לסכן את מה שנתפש בעיני מצביעיה הפוטנציאליים כאינטרסים לאומיים. או אז האופוזיציה בעצם מאיינת את עצמה. 

תוך פחות מחודש, בעוד הקואליציה מדגימה אקרובטיקה המבוססת על שותפות ולא על אידאולוגיה, הליכוד מדגים חיסול ממוקד עצמוני מהו. אין אופוזיציה ערכית, יש אופוזיציית "רק נתניהו ושהמדינה תישרף". בשלוש מערכות בחירות הליכוד יכול היה להרכיב ממשלה, אך התעקשותו על נתניהו הותירה את המפלגה איתו אבל בלי שלטון. כעת, במבחן האופוזיציה, הוא כושל שוב בלהיות בעל אידאולוגיה כלשהי. את "הממלכתיות" או השיקולים האידאולוגיים שליוו את הליכוד מימים ימימה, החליפו שיקולים מוכתמי אינטרסים אישיים. השאלה היא איך מפלגה שלמה נותנת לאיש אחד לחסל מורשתה ארוכת השנים. מלבד נתניהו ושחיתות, אין לליכוד דבר להתהדר בו. 

 עברו לתצוגת גלריההפגנת תמיכה בנפגעות עבירות מין בתל אביב, במארסצילום: תומר אפלבאוםלאורך 18 שנות קיומו הוארך חוק האזרחות 12 פעמים באופן אוטומטי בתקופת נתניהו. [הצבעת הליכוד נגד הארכת החוק](/news/whatis/2021-07-06/ty-article/.premium/0000017f-f104-d487-abff-f3feee710000), תחת ממשלת בנט, היא ההוכחה הטובה ביותר שהליכוד עזב את מרחב "האינטרס הישראלי", לפחות כפי שהליכוד תופס אותו, ונותר בשטח ההפקר של "אינטרס נתניהו". והאינטרס הזה הוא להתנגד לכל מה שהממשלה הנוכחית עושה ומקדמת משום שנתניהו חושב שזו הדרך היחידה לבדל את עצמו ולהבטיח את חזרת הליכוד לשלטון. בדרך הוא הורס את הליכוד באדיבותם הרבה של הליכודניקים בכנסת. 

[ההצבעה המבישה של האופוזיציה](/news/law/2021-07-14/ty-article/.premium/0000017f-db34-df9c-a17f-ff3c6a5e0000) השבוע נגד החוק לשמירת דגימות מנפגעי עבירות מין ללא הגבלת זמן, היא עוד חוליה שניתקה משרשרת החיבור של הליכוד לאינטרס הציבורי כחלק מהעדפתו לאינטרסים פוליטיים צרים וזרים. אין דרך למחות את הכתם הזה. חברי וחברות כנסת נאחזו בקרנות נתניהו והעדיפו את "המנהיג" על-פני הגנה על נפגעי עבירות מין - חוטאים לתפקידם ולחובתם הציבורית. הנצחת נתניהו הופכת את הליכוד לנחלת האתמול. המסור מנסר והענף רעוע.

לחצו על הפעמון לעדכונים בנושא:
------------------------------

* [הליכוד](/ty-tag/0000017f-da57-d42c-afff-dff74eab0000)
* [בנימין נתניהו](/ty-tag/benjamin-netanyahu-0000017f-da36-d494-a17f-de37e1590000)