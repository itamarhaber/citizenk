---
date: 2017-04-26 10:49:00+03:00
description: ???
source: https://www.haaretz.co.il/blogs/karenhaber/2017-04-26/ty-article/0000017f-f8ce-d044-adff-fbff15b80000
tags: דעות
title: לרקוד עד סוף האבסורד
---

אם אתם צריכים הסבר מדוע שר החוץ הגרמני, זיגמר גבריאל, יצא אנטישמי, אתם לא ממש ישראלים. ישראלי טוב לא צריך הסבר, הוא מבין לבד והוא לא צריך להיות גאון. שר החוץ הגרמני טעה וזה לא שלא הזהירו אותו, הזהירו אותו. ראש הממשלה הזהיר אותו ועוד רק יום אחרי יום השואה. ככה זה גרמנים – אנטישמים היו ואנטישמים יהיו. ואל תשכחו שהוא גם נסע לטהרן. בואו לא נשלה את עצמנו, ככה זה היה תמיד ואין חדש תחת השמש. אורן חזן צודק.

לא אל תשאלו שאלות, קבלו את זה ככה, באהבה. תזכרו מה זה להיות יהודים. אין לנו אף אחד מלבדו וכל העולם נגדנו. ואיזה גבר יצא נתניהו? מנהל ביד רמה את מדיניות החוץ של ישראל. הוא לא מתרפס, לא מרכין ראש. הוא אמר בערב יום השואה שאין מקום לחלשים, רק החזק שורד והופס, יום אחרי הוא כבר מוכיח שהוא לא רק איש של מילים. הוא איש של מעשים. אולי הוא לא כופף את הגרמני האנטישמי, אבל הוא הראה לו מה זה, בשם אותה גבורה יהודית וגאה בת אלפי שנים. אנחנו לא נתכופף, לא עוד.

ואם חלילה עברה בכם המחשבה שלא זו ההגדרה של אנטישמי, בדקו שוב עם עצמכם – האם אתם באמת ישראלים (בקרוב הסקר). אנטישמיות היא שנאת העם היהודי, מה זה להיפגש עם שוברים שתיקה ובצלם אם לא אנטישמיות לשמה? בטח אחרי שראש הממשלה הסביר בצורה ברורה ששוברים שתיקה ובצלם זה לא אנחנו. אנחנו זה ישראל, ישראל היא המדינה היהודית, אם הוא יוצא נגד מה שאמר נתניהו, הנציג הבכיר של מדינת היהודים, הוא אנטישמי. קלי קלות.

ואם אנחנו כבר בעניין, שר החוץ הגרמני הוא רק סימפטום. כלומר הוא שר החוץ של גרמניה ומייצג את הממשלה שלה ואם הוא נפגש עם נציגי הארגונים האלה למרות אזהרתו המפורשת של ראש הממשלה ואם גרמניה גם ממנת אותם, אז אפשר באופן די ברור להצהיר שגרמניה מנהלת מדיניות אנטישמית. היא מסווה אותה מצוין בקשרים דיפלומטיים טובים, שיתופי פעולה, עסקאות נשק ושילומים, אבל כל זה רק הצגה שמסתירה את העובדה ש- 72 שנים אחרי השואה וכלום לא נלמד בגרמניה.

ובעצם זו לא רק גרמניה, תופעות מהסוג הזה אנחנו רואים בעוד מקומות העולם. בעוד ראש הממשלה שוקד על פיתוח מעמדה של ישראל, טס לאפריקה, מרחיק למזרח הרחוק ואוסטרליה, מזמין ראשי מדינות מכובדים כמו נשיא הפיליפינים ושומר על יחסים טובים עם פוטין, אנחנו מקבלים מצרפת סכין בגב בדמות יוזמה לשלום. וזו לא רק צרפת, אלה בריטניה, סין, שבדיה, הולנד, מדינות שאיבדו את הצפון וחושבות שאת הסכסוך הישראלי פלסטיני אפשר ורצוי לפתור ועוד בהקמת מדינה פלסטינית. וזה עוד בלי להזכיר את האו"ם שהפך לארגון הזוי שראוי היה לפרק שכל הזמן מחליט החלטות נגד ישראל בעוד שיש מקומות בהן מתרחשות זוועות הרבה יותר גדולות. אנטישמים כולם.

אבל אל תפקפקו ואל תשאלו שאלות, אמצו אליכם את הרוח היהודית וזרמו אתה. ואל תשאלו איך ייתכן ש'שוברים שתיקה' ו'בצלם' לא מחוץ לחוק אם הן אנטי-ישראליות. אל תשאלו למה ראש הממשלה לא נפגש עם שר החוץ הגרמני והוכיח לו ששוברים שתיקה ובצלם נתנו לו רק תמונה חלקית. אל תשאלו למה, קבלו את זה ככה, כמו שזה באהבה ובאמונה שישראל, הדמוקרטיה היחידה במזה"ת בעלת הצבא המוסרי בעולם, היא אנחנו ואנחנו עם הנצח שלא פוחד מדרך ארוכה, ששומע ועושה ובעיקר מאמין. כי בלי אמונה איפה בכלל נהיה? ככל העמים? הם אנטישמים! רק חכו שתהיה פה ממשלה ימנית וגם נשיא רפובליקני אוהד בבית הלבן, אז הכל יראה אחרת, אה, רגע, בעצם.