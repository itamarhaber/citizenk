---
date: 2021-11-04 08:18:00+02:00
description: ???
source: https://www.haaretz.co.il/food/cookingwithkids/2021-11-04/ty-article/0000017f-f8ae-d460-afff-fbee74870000
tags: בישול
title: סלט כרוב אדום גרמני
---

כל זיכרון כמעט מבית אומה ואופה (סבתא וסבא) שלי הוא זיכרון עם ריח, אבל אחד הריחות הכי מזוהים עם המטבח שלה היה ריח של סלט כרוב אדום. יש לא מעט וריאציות לסלט הזה, אצלנו היו עושים אותו עם תפוחים, אבל זה ככל הנראה עניין של גיאוגרפיה. סלט כרוב אדום גרמני (Rotkohl) מתאים לכל דבר, אבל לרוב הוא מוגש כתוספת לצלי, או שניצל, ותפוחי אדמה, או שפצלה. מגישים אותו גם חם וגם קר והוא אחד מסימני ההיכר של המטבח הגרמני. זו מנה קלה להכנה שדורשת בעיקר זמן בישול וסבלנות, אבל לגמרי שווה את זה.

**סלט כרוב אדום גרמני** 

**מה?**

600 גרם כרוב אדום

1 בצל לבן גדול

1 תפוח עץ (גרני סמית הכי מתאים בשל החמצמצות שלו)

50 גרם חמאה, אפשר במקום רבע כוס (60 מ"ל) שמן צמחי

2 כפות ריבה אדומה (חמוציות, דובדבן אדום, פטל אדום)

2-3 כפות חומץ בן יין אדום

½ כוס (120 מ"ל) ציר ירקות או מים

1 כפית סוכר

1 כפית מלח

1 עלה דפנה, אפשר גם 3 "מסמרי" צפורן, גם שלושה-ארבעה גרגירי ערער יעבדו מצוין (אני לא ממש מוצאת בארץ)

\*אפשר בסוף להוסיף תערובת הומוגנית של 1 כף קמח ושתי כפות מים להסמכה

 עברו לתצוגת גלריהסלט כרוב אדום גרמני צילום: קרן הבר**איך?**

**מכינים את הכרוב:** מקלפים את עלי הכרוב העליונים, חותכים לחצי ומוציאים את הליבה. קוצצים את עלי הכרוב דק.

קוצצים את הבצל דק-דק.

בסיר בינוני, ממיסים את החמאה ומוסיפים את הבצל. מנמיכים את הלהבה ומטגנים תוך כדי ערבוב עד להזהבה. מוסיפים את הכרוב הקצוץ, ומבשלים יחד כ-5 דקות תוך ערבוב מדי פעם.

מקלפים את התפוח, מוציאים את הליבה וחותכים לקוביות קטנות או מגררים על מגררת גסה. מוסיפים את התפוח לכרוב ולבצל ומערבבים.

מוסיפים את הציר, או המים, הריבה, החומץ, הסוכר והמלח ומערבבים היטב, זורקים פנימה את הערער (אם מצאתם), הדפנה והציפורן ומבשלים על אש נמוכה כשעתיים, מדי פעם מערבבים ואם יש צורך מוסיפים קצת מים, או ציר.

טועמים ומתקנים תיבול אם צריך. ניתן להוסיף תערובת של 1 כף קמח ו-2 כפות מים – מערבבים עד שהכל התאחד ומוסיפים תוך ערבוב לסלט. מגישים חם, אבל בהחלט ניתן לאכול גם קר.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)