---
date: 2021-05-13 11:02:00+03:00
description: ???
source: https://www.haaretz.co.il/blogs/karenhaber/2021-05-13/ty-article/0000017f-f8c0-d318-afff-fbe3a3110000
tags: דעות
title: על איזו שתיקה הנשיא ריבלין מדבר?
---

בין האולפנים הפתוחים, הדיווחים על ההשתוללות האלימה להחריד בלוד, רמלה ועכו, האזעקות, הריצות למרחבים והפיצוצים, לא היה צריך הרבה כדי להכניס את כל אזרחי ישראל לחרדה ותחושת אובדן עשתונות. אנחנו כבר מזמן חיים "על הקצה", מנסים להדחיק את כל הכתובות שעל הקיר, משכנעים את עצמנו שוב ושוב שבסיפור הזה יש רק צד צודק אחד והוא יהודי "על מלא". עזבו מציאות מורכבת, הכי נוח לתאר "בני האור מול בני החושך". 

באולפנים לא מפסיקים לדבר על ההתפרעויות בערים המעורבות. מילים כמו "מאורעות", "פוגרומים", "לינץ'", "פרעות" ו-"אנטישמיות" מושמעות בתדירות גבוהה ומזינות פחדים קמאיים והקשרים לא קיימים בחוסר אחריות מטורף. אתמול (רביעי) דיבר [הנשיא ראובן (רובי) ריבלין בפאתוס](/news/politics/2021-05-12/ty-article/0000017f-dc05-df62-a9ff-dcd7b99f0000) על "הפוגרום והפרעות" וגינה את ההנהגה הערבית ששתיקתה "מהווה רוח גבית לטרור ולפרעות, ומעודדת את הקרע בתוך החברה שבה אנו חיים ונמשיך לחיות גם כשהכל יעבור". אומר זאת באופן ברור: לא "פוגרום", לא "מאורעות" ולא "פרעות". התפרעויות אלימות? בהחלט כן, אפילו מזעזעות. אבל עובדתית מרבית הציבור הערבי לא לוקח בהן חלק. מרבית הציבור הערבי נשאר בבית משום שהוא מאמין בדו-קיום. 

על איזו שתיקה מדבר הנשיא ריבלין? ביום שלישי בצהריים גינה יו"ר הרשימה המשותפת, איימן עודה, אלימות נגד אזרחים וקרא להפסקת האלימות ולפעולה אזרחית יהודית-ערבית "נגד ההסתה, המצור והכיבוש, ולמען שלום וביטחון לכולם". בשלישי בלילה אמר ח"כ עיסאווי פריג' (מרצ) שהשכנות הטובה לא תהפוך לשנאה. בבוקר פרסם טור דעה בעניין ב"ידיעות אחרונות" ו[לאחר מכן גם ב"הארץ"](/opinions/2021-05-12/ty-article-opinion/.premium/0000017f-dc37-d3ff-a7ff-fdb7dc990000). במקביל קראה מפלגת חד"ש להרגעת הרוחות וביקשה למחות בצורה לא אלימה אך פסלה נחרצות "את ניסיונות הלינץ', שריפת הרכוש ובתי התפילה, וכל פגיעה באזרחים, יהודים וערבים". 

נמשיך, ברביעי בבוקר דיבר יו"ר רע"ם, מנסור עבאס, ברדיו "מכאן" ואמר כי "[אין מנוס מלשוב למגעים הפוליטיים](/news/politi/2021-05-12/ty-article/0000017f-dbd7-db22-a17f-fff7cc9d0000) להרכבת הממשלה אחרי שהאש תדעך". לא הרבה אחריו, ברדיו נאס, ביקש יו"ר ועדת המעקב, מוחמד בארכה, מהמפגינים הערבים "להימנע מפגיעה בחיי אדם וברכוש". בערך באותו זמן צייצה ח"כ איבתיסאם מראענה-מנוחין (העבודה): "לא ניתן לאף אחד שיפגע במרקם היחסים העדין והחיים המשותפים בין ערבים להיהודים בארץ הזו. אף אחת ואחד מאיתנו לא ילך לשום מקום". 

זו אינה שתיקה. זו אמירה ברורה שמגיעה, כרגיל, לא בתדר הרצוי לאוזן היהודית, אבל שום תדר לא יישמע באוזן ערלה. כשהנשיא מדבר על פורעים ערבים שפוגעים "פגיעה ברוטלית בחיים המשותפים במדינת ישראל", הוא נוהג כגמל שאינו רואה את הדבשת - התפרקות המדינה מדאגה ל-20% לאזרחיה. באווירה רעילה נשכח ההקשר של ההסלמה הקשה הזו - שייח ג'ראח, ההתעלמות מבעיות החברה הערבית, חוק הלאום, ההסתה, ההתנהגות הכוחנית במקום קדוש (אל-אקצה) ובזמן קדוש (לילת אל-קאדר), האפליה הממוסדת, "הסכמי אברהם" בניסיון לעקוף את הסכסוך הישראלי-פלסטיני, ההזנחה והעובדה שישראל אינה מיישמת שוויון אזרחי הלכה למעשה. כל אלה הם פגיעה ברוטלית בחיים משותפים. 

המוכנות של ישראל להוציא 20% מאזרחיה מהכלל אינה עניין של מה בכך, אך היא עוברת בשקט. לכן, אין להתפלא שראש הממשלה בנימין נתניהו [מאיים באגרוף ברזל על אזרחים](/news/politics/2021-05-12/ty-article/0000017f-dc14-d3a5-af7f-febe42c00000), או כדבריו: "אנחנו ממשיכים במאמץ לעצור את האנרכיה, להחזיר את המשילות לערי ישראל, באגרוף ברזל אם צריך, בכל הכוחות הנדרשים ובכל הסמכויות הנדרשות". מה שנדרש הוא מנהיג שיושיט יד המחוברת ללב שמאמין בשוויון ובצדק. "אגרוף ברזל" אינו תשובה המבקשת שכנות טובה. 

שערי גיהנום נפתחו שוב הלילה. 12 שנות הסתה, שיסוי ושנאה התפוצצו לנו בפנים. האלימות היהודית שפמפמו לאזרחי ישראל נתניהו וחבר שופריו קמה לבצע לינץ' בשאריות הדמוקטיה שנותרו בתוך הקו הירוק. השתיקה היא השתיקה המכוערת של הפוליטיקאים היהודים שהובילה אותנו לכאן, [אל "לה פמיליה"](/news/politics/2021-05-12/ty-article/.premium/0000017f-dbc1-df9c-a17f-ffd9c89d0000). גם אור שמש הבוקר לא יחטא את הזוהמה הזו. ולצד זאת, רובנו המכריע, יהודים וערבים, מאמין בשכנות טובה, דו-קיום ושוויון אזרחי ובפוליטיקה משותפת. אל מול אגרוף ברזל, רק שילוב ידיים אמיץ ינצח.