---
date: 2019-12-26 21:36:00+02:00
description: ???
source: https://www.haaretz.co.il/food/cookingwithkids/2019-12-26/ty-article/0000017f-f903-d460-afff-fb6767bb0000
tags: בישול
title: 'הזמינו אתכם להתארח בדקה ה-90? התשובה: פשטידת בצל קלה ומהירה להכנה'
---

איכשהו אלה תמיד האותיות הקטנות שמפילות אותנו בדברים הקטנים ביותר. ככה מצאתי את עצמי בשעה 17:00 מוזמנת להדלקת נרות ב-18:30 שבחיי שלא ראיתי שכוללת הבאת מיני מזונות. מיד התכווננתי למוד פשטידה, אבל במקרר לא היה שום ירק שכולם אוהבים במידה מספיקה לפשטידה ולפחות שני אורחים כבר דיווחו על מנה של תפוחי אדמה שהם מביאים. בעיה. 

אם יש משהו שתמיד אפשר למצוא אצלנו בבית זה [בצל](/food/10-recipes/2019-12-03/ty-article-magazine/0000017f-e3cb-d75c-a7ff-ffcf06a90000), החלטתי למנף את העובדה הזו לטובתי. לפני שידעתי מה אכין כרישה ובצל מצאו עצמם משכשכים קלות בחמאה על מחבת. זה נתן לי זמן לאסוף ביצים וגבינות וכל מה שייתן נפח לפשטידה. כשהבצל הזהיב דיו הוספתי אותו לשאר המצרכים ולתבנית. רבע שעה בסך הכל, כמעט בלי כלים לשטוף. עוד 40 דקות בתנור ו-Voila! פשטידת בצל. בדיוק בזמן לצאת להדלקת נרות. 

לאור העובדה ששוב נרמס הכלל שלא מכינים משהו חדש לפני שמנסים אותו עלינו, ניסיתי להפגין ביטחון עצמי מופרז כל הדרך להדלקת הנרות. היא עדיין היתה חמה כשהונחה אחר כבוד במזנון. אחרי שנגמרה הדלקת הנרות התעכבתי קצת להגיע לשולחן. לצערי כבר לא נשאר כלום, אבל היי, מחר יש עוד הדלקת נרות והפעם אני יודעת מה אני מביאה. 

**פשטידת בצל (תבנית קפיצית עגולה 28)** 

 עברו לתצוגת גלריהפשטידת בצלצילום: קרן הבר **מה?** 

3 בצלים בינוניים-גדולים (אם יש אחד סגול מה טוב) 

1 כרישה 

20 גרם חמאה 

1/2 כפית סוכר 

3 ביצים (גודל L) 

1/2 מכל (125 מ"ל) שמנת לבישול (10%) 

100 גרם מוצרלה מגורדת 

50 גרם פרמזן מגורדת 

1 כדור מוצרלה פרסקה חתוך קטן 

1/2 כוס (70 גרם) קמח 

1/2 כפית אבקת אפיה 

מלח, פלפל שחור 

**איך?** 

מחממים תנור ל-180 מעלות. 

קוטמים את הקצוות של הבצלים והכרישה, מקלפים אותם וקוצצים. כדאי להשאיר כמה טבעות שלמות של בצל לקישוט. 

במחבת גדולה ממיסים את החמאה על להבה בינונית ומוסיפים את הכרישה והבצל, מניחים להם להזהיב ומערבבים מדי פעם. אחרי כ-8 דקות מוסיפים את הסוכר ומטגנים-מקרמלים מעט כ-3 דקות. מסירים מהאש ומניחים בצד שיתקררו מעט. 

שוברים את הביצים לקערה גדולה וטורפים, מוסיפים שמנת לבישול וגבינות (אולי פה המקום להגיד שאפשר להשתמש בכל גבינה שיש בבית כל עוד נשמרות הכמויות). מוסיפים את הקמח ואבקת האפייה, מלח ופלפל ומערבבים היטב. 

מוסיפים את הבצל והכרישה לתערובת ומערבבים היטב. 

משמנים תבנית עגולה בקוטר 28 ומעבירים את התערובת. דופקים קלות את התבנית במשטח העבודה כדי שהתערובת תתפזר באופן שווה. מקשטים בטבעות הבצל מלמעלה ומשטחים מעט בעזרת כף. 

מכניסים לתנור לכ-40 דקות עד שהפשטידה יציבה ומוזהבת.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)