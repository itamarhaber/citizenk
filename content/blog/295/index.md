---
date: 2020-02-27 14:19:00+02:00
description: ???
source: https://www.haaretz.co.il/food/cookingwithkids/2020-02-27/ty-article/0000017f-f8fc-d044-adff-fbfd0c860000
tags: בישול
title: 'אם כבר פורים: אין כמו אוזני המן ביתיות'
---

אין שום סיבה להכין אוזני המן ככה סתם. יש המון דברים נפלאים הרבה יותר שניתן להכין מבצק פריך והעובדה שמאפיות מפמפמות לנו אותם כבר מסוף סוכות היא חסרת הצדקה. אבל לקראת פורים זה דווקא די נחמד להכין אוזני המן וזה משהו שילדים בדרך כלל אוהבים להכין וזה עובד מצוין עם משלוחי המנות שאם לא מכינים ככה סתם, בוודאי יש להכין לבית הספר.

מילויים שונים זה כבר מזמן לא משהו חדש ובצק פריך מזמין משחקים ותוספות. אבל אוזני המן שוקולד במילוי וניל זה תמיד מרענן כי אם כבר "נהפוכו", אז ברור למה לא פה?

אם בכל זאת חשקה נפשכם באוזני המן לבנות. המתכון לבצק ללא הקקאו יניב תוצאה מצוינת. ומילוי? תמיד אפשר לשנות. להכין אוזני המן בבית זה לא קשה, הטריק היחיד שיראו מקצועיות הוא להקפיד על הידוק הבצק.

**אוזני המן שוקולד במילוי וניל (כ-40 יחידות)**

 עברו לתצוגת גלריהאוזני המן ונהפוכו צילום: קרן הבר **מה?**

**לבצק:**

2.5 כוסות (350 גרם) קמח

100 גרם (שקית אחת או 5/6 כוס) אבקת סוכר

2 כפות (20 גרם) קקאו

1 ביצה בגודל L

2 כפות רסק תפוחי עץ

200 גרם חמאה רכה

1 כפית (5 מ"ל) תמצית וניל איכותית

1 כפית (3 גרם) אבקת אפייה

1/4 כפית (1.5 גרם) מלח

**למילוי וניל:**

4 כפות (40 גרם) קורנפלור (אפשר כמנהג הצרפתים להמיר בקמח)

2 כפות (30 מ"ל) חלב

3 כוסות (720 מ"ל) חלב

1/2 כוס (100 גרם) סוכר

1 מקל וניל – חצוי לאורכו

5 חלמונים (מביצים גודל L)

**תוספות אפשריות למילוי:** פצפוצי שוקולד, צימוקים ואפילו חמוציות

**איך?**

 עברו לתצוגת גלריהאוזני המן ונהפוכו צילום: קרן הבר **בצק:**

בקערת מיקסר מערבבים את כל החומרים היבשים, מוסיפים את הביצה, החמאה ורסק התפוחים ומערבלים בעזרת וו גיטרה 3-2 דקות במהירות בינונית עד לקבלת בצק אחיד וחלק. אוספים את הבצק לכדור, עוטפים אותו בניילון נצמד ומעבירים למקרר לשעה-שעתיים.

**מילוי:**

בקערה ממיסים את הקורנפלור ב-2 כפות חלב, מוסיפים את החלמונים וטורפים היטב לקבלת תערובת אחידה.

מוזגים לסיר, עדיף בעל תחתית עבה, את החלב ומוסיפים את מקל הווניל והסוכר, מביאים לרתיחה ומכבים את הלהבה.

מערבבים בהדרגה את תערובת הקורנפלור פנימה: מוזגים תוך ערבוב מתמיד כשליש מהתערובת עד שהוא נטמע ומומלץ לעשות זאת לאט ומוסיפים עוד שליש, בזמן הערבוב בפעם השלישית, מחזירים את הסיר לכיריים ומדליקים להבה בינונית-נמוכה, ממשיכים לערבב עד שהתערובת מסמיכה ונראית, ובכן, כמו פודינג.

מעבירים את הפודינג לקערה נקייה, מכסים בניילון נצמד (את מקל הווניל מוציאים אחרי הקירור) ומקררים במקרר.

**הרכבה:**

מחממים תנור ל-170 מעלות.

לדעתי נוח לחלק את כדור הבצק לשניים לפני שמרדדים. מניחים את הבצק בין שני ניירות אפיה, התחתון מעט מקומח והעליון מעל הבצק, ומרדדים לעיגול בעובי 3-4 מ"מ.

בעזרת רינג או כוס, קורצים עיגולים בקוטר 8 ס”מ.

מכיוון שמילוי וניל הוא אוורירי יותר ממילויים "רגילים", כמו פרג, תמרים או שוקולד, עדיף להעביר את מילוי הווניל לשקית זילוף ולהזליף את הווניל במרכז כל עיגול.

את עיגולי הבצק עם המילוי סוגרים למשולש, בעזרת שני האגודלים ושתי האצבעות – אם תניחו אותן זו מול זו, תשימו לב שהן יוצרות משולש – אין מה לומר נועדנו ליצירת אזני המן גנטית, או שלא. החלק הזה מעט "טריקי" - אם משאירים פתח רחב והבצק לא מהודק היטב, הבצק ייפתח והאסתטיקה תיפגם. מהדקים את הבצק היטב. אם יש לכם זמן לקרר את הבצק שוב ויש מקום במקרר, מומלץ לקרר עוד כחצי שעה לפני שמכניסים לתנור.

מניחים בתבניות במרווחים של 2 ס”מ.

מכניסים לתנור ואופים כ-15 דקות עד הזהבה.

מצננים וזורים אבקת סוכר מעל אם רוצים.

לחצו על הפעמון לעדכונים בנושא:
------------------------------

* [אוזני המן](/ty-tag/hamans-ear-0000017f-da2d-d718-a5ff-faadcdec0000)
* [מתכונים](/ty-tag/recipes-0000017f-da28-dea8-a77f-de6a4ba50000)