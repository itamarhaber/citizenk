---
date: 2021-04-14 20:00:00+03:00
description: ???
source: https://www.haaretz.co.il/blogs/karenhaber/2021-04-14/ty-article/0000017f-f8a6-d47e-a37f-f9be72f50000
tags: דעות
title: ב-2021 גם האבות המייסדים היו מסומנים כ"בוגדים"
---

מי שקורא את מגילת העצמאות בד בבד עם קווי היסוד של הממשלה הנבחרת הראשונה, לא יכול שלא להבחין שהחתירה לדמוקרטיה שמקיימת זכויות אדם הוא לא המצאה שמאלנית עכשווית, אלא המורשת של האבות המייסדים. המורשת הזו לא רק שלא קוימה, בעשור האחרון היא הפכה בחסות השלטון לתואר גנאי מזוהה עם "שמאלנים", שהם כידוע זן נדיר של "חמוצים" שעבר מוטציה ל"בוגדים".

מגילת העצמאות היא מסמך בעל משמעות. אך בעוד שאין חולק שתפקידה, ההצהרתי בעיקרו, ליצור הסכמה ממלכתית שתאריך ימים גם בראי ההיסטוריה, אי אפשר שלא לבחון אותה בצירוף המסמך האופרטיבי מאותה תקופה - קווי היסוד של הממשלה הראשונה שהושבעה ב-10 במארס 1949 ופעלה במשך שנה ושמונה חודשים. הפרק הראשון בו נוגע לאחריותן המשותפת של כל חברות הקואליציה, אך הפרק השני הוא המעניין - "חירות, שוויון ודמוקרטיה". אם תרצו הוא במידה רבה "הוראות ההפעלה" של מגילת העצמאות. פרק זה, עליו חתומות כל חברות הקואליציה, כולל החרדיות, עונה על השאלה הנצחית איפה במגילת העצמאות מופיעה המילה "דמוקרטיה".

*"בחוק שיבסס את המשטר הדמוקרטי והרפובליקני במדינת ישראל יובטח שוויון זכויות וחובות גמור לכל אזרחיה בלי הבדל דת, גזע ולאום; יובטח חופש דת, יקוים שוויון מלא וגמור; מצפון, לשון, חינוך ותרבות; יקוים שוויון מלא וגמור של האישה – שוויון בזכויות ובחובות בחיי המדינה, החברה והמשק ובכל מערכת החוקים: תקוים חירות האיגוד וחירות הביטוי בעל פה ובכתב – מתוך שמירה על ביטחון המדינה, חירותה ועצמאותה ומתוך כבוד לזכויות הזולת. בכל מוסדות המדינה, העיריות ושאר הרשויות הנבחרות תתקיים זכות בחירה כללית ושווה ללא הבדל מין, דת, גזע ולאום וללא כל סייג כספי. המדינה תספק את צורכי הדת הציבוריים של תושביה, אבל תמנע כפיה בענייני דת. שבת ומועדי-ישראל יהיו ימי המנוחה הקבועים במדינת-ישראל; לשאינם יהודים תישמר הזכות לקיים ימי מנוחה בשבתם ובחגיהם".*

 עברו לתצוגת גלריהבן גוריון חותם על מגילת העצמאות אחרי ההכרזה על הקמת המדינה. 14 במאי 1948צילום: אלבום הדסה ריבקינד / ישראל נגלית לעין / יד בן צביבמציאות הנוכחית, כשמפלגות כמו הציונות הדתית (ונעם בפרט), ש"ס ויהדות התורה וחלק מהמפלגות הערביות, משמיעות בריש גלי אמירות הנוגדות שוויון ודמוקרטיה, החתירה לשוויון כחלק מהאמונה בזכויות האדם הבסיסיות של נשים, להטב"ק, ערבים וקבוצות אזרחיות אחרות, ואפילו הזכות לחופש דת - מאוימת. נדמה שאחרי שנים שעמדו בסימן המכנה המשותף הדמוקרטי, השנים האחרונות וביתר שאת עם השבעת הכנסת ה-24, מעידות על גל ריאקציוני המאיים אפילו על שיח הזכויות בתוך תחומי הקו הירוק, ללא קשר לעוולות הכיבוש. שיח הזכויות והשאיפה לחברה דמוקרטית, שוויונית וצודקת הפכו באופן ברור לנחלתו הבלעדית של השמאל.

השורה התחתונה היא שאם בעבר, הבסיס הדמוקרטי, גם אם בסייגים, היה המובן מאליו והמכנה המשותף של מרבית המפלגות מימין ומשמאל, היום השלטון הוא זה שמוביל את מגמת הפיכתו לא רק ללא לגיטימי, אלה לסממן של "בגידה". כישראלית אני רוצה לחיות במדינה דמוקרטית, אם אפשר עם גבולות מוגדרים, שתאפשר לי, כמו לכל אזרח, לחיות את חיי בהתאם להשקפותיי ומבלי להפריע לאחר. זו היתה המורשת של דור המייסדים, לשם היו פנינו ועכשיו כבר לגמרי לא בטוח.

אני רוצה להאמין שישראל עוד יכולה להיות צודקת ושוויונית. בית לאומי לעם היהודי ובית אזרחי לכל תושביה, ובעיקר כזו שהדמוקרטיה היא נר לרגלי כל אזרחיה. זכויות אדם, שוויון, דמוקרטיה וצדק אינם קנוניה של שמאלנים. הקנוניה האמיתית מתחילה בהפיכת שיח זכויות האדם לצבוע בצבעים פוליטיים וניתוקו מקודש הקודשים המדיני שלנו. זו היתה גם מחשבתם של האבות המייסדים. היום הם בוודאי היו מסומנים כ"בוגדים". אך הבגידה האמיתית היא ניכוס השיח הדמוקרטי לשמאל וסימונו כבגידה. הוא מנוגד לכל מה שהאמנו בו ולכל מה שאנחנו יכולים להיות.