---
date: 2018-11-02 13:43:00+02:00
description: ???
source: https://www.haaretz.co.il/blogs/karenhaber/2018-11-02/ty-article/0000017f-f89f-d47e-a37f-f9bf6f2d0000
tags: דעות
title: כשיהודים ימנים מכנים יהודים שמאלנים "יהודונים"
---

פחות משבוע חלף מאז [רצח 11 המתפללים בבית הכנסת "עץ החיים"](/news/world/america/2018-10-27/ty-article/00000180-179c-d435-a3c7-5ffc4cf00000) בפיטסבורג בידי רוברט באוורס, [והאדוות שהוא מחולל לא ישקטו במהרה](/news/world/america/midterms2018/2018-11-02/ty-article/.premium/0000017f-db56-d3a5-af7f-fbfe54a30000), בטח לא בארה"ב אך גם לא בארץ. מעבר לדיסוננס בין ההתייחסות המחבקת של בנט ונתניהו, מחויבת המציאות לדעתי, לקהילה הקונסרבטיבית בארה"ב לבין המוכנות שלהם לפגוע בזכויות הקונסרבטיבים והרפורמים אצלנו, מעבר לחוסר המוכנות של אישים חרדים, ובהם הרב הראשי לישראל, לקבל את הזרמים הלא אורתודוקסיים אפילו כאשר אלה משלמים בחייהם, הרצח בפיטסבורג גם מעורר דיון אנטישמי ומלא שנאה ברשת ודווקא בעברית. שנאמר - היכונו לחידוש המושג, שאמנם מעולם לא נס לחו אך מזמן כבר לא היתה לו כזו תהודה - יהודונים. 

כינוי הגנאי הזה, עברות מרוסית של ז'יד ו-kike האמריקאי, אומץ שוב על ידי דוברים מהימין הישראלי ומופנה כלפי השמאל. קחו לכם דקה. במדינה שקמה מעפר השואה, יש היום ציבור יהודי גדל והולך שניזון משנאה עמוקה שמקורותיה אנטישמיים לציבור יהודי אחר. מה שמשעשע הוא שאותו ציבור גם מכנה את השמאל "אוטו-אנטישמי", עוד כינוי מגונה שנולד בחטא, מבלי לראות שהוא נופל בעצם תחת "הפוסל במומו פוסל". 

הכינוי "יהודון" לא אומץ עכשיו, הוא אומץ עוד בימי הרוויזיוניסטים והתגלגל באמצע שנות השבעים למחאה נגד קיסינג'ר, שכונה על ידי הנשיא ניקסון Jew-Boy ובארץ - "יהודון". רבין כתב על זה בספרו "פנקס שירות": "מעטים המקרים בתולדות היהדות שחבורה פרועה שכזאת נוטלת לעצמה 'מנדאט בשם שמים', רושמת על דגלה הדתי-לאומני סיסמאות אנטישמיות כמו 'ג'ו-בוי', מעניקה הכשר יהודי-ישראלי לשנאת יהודים, ובמסווה מאוס של אהבת ארץ ישראל פורצת אל הרחובות בגסות רוח להטיל אימה וטרור. התביישתי". אופס, זה קרה שוב עם מרטין אינדיק ועם השגריר דן שפירו ועכשיו הקאמבק - השמאל בישראל ובארה"ב. שנאמר "החבורה הפרועה" של שנות השבעים מהדורה 2.0 והפעם בתמיכת הרשתות החברתיות, אלה שמאפשרות לדעות קיצון להדהד עמוק לתוך המיינסטרים. 

כמה שנאה זורמת ברשת, היא מפעפעת החוצה ומחפשת פורקן. בשבוע האחרון נתקלתי בסטטוסים וציוצים שמהותם "היטלר שנא רק יהודים שמאלנים" וגם "מי שהביא את השואה על היהדות זה השמאל אבל עם הנצח חזק ממנו". אני מניחה שיהיה מיותר לציין שהסלקציה לימין ולשמאל באושוויץ לא היתה עניין פוליטי של "ימין-שמאל" וגם לא סימפטום של "קיצוניים משני הצדדים". גם אם נניח את העובדות בצד (שיהיה), היכולת של יהודים לשנוא זה את זה יותר מאנטישמים מתגלה היום במלוא עוזה במדינה שלנו ואם זו לא אירוניה שכותבת את עצמה, אני לא יודעת מה כן. העניין הוא שמחזה האבסורד הזה לא יאפשר להרבה מאוד ישראלים לגור בישראל העתידית, אפילו אם לא ישונה חוק האזרחות לכזה שמחייב נאמנות לימין. 

 עברו לתצוגת גלריהדוגמאות להסתה ברשתשיח השנאה לא רק שלא נעצר ברשתות החברתיות, הוא במידה רבה מקבל רוח גבית ומלובה על ידי קובעי מדיניות ונבחרי ציבור, ממש כמו בארה"ב. גם שם טראמפ ממהר להרים את דגל "קיצוניים משני הצדדים" כדי להתחבא מאמירה נוקבת נגד הימין, ה"בייס" שלו, בעוד האלימות מגיעה כמעט בלעדית מאותו בייס. לא טראמפ ולא נתניהו צריכים להצהיר, המדיניות והרוח הגבית שהם נותנים לגזענות וללאומיות מספיקות. את כל השאר עושות פונקציות אחרות, ובעיקר הרשתות החברתיות. 

יותר מזה, בעידן טראמפ רבות מהשמועות הלא מבוססות יוצאות מתוך הממסד. יום אחרי שנמצא מטען סמוך לביתו של ג'ורג' סורוס, צייץ מנהיג הרוב הרפובליקאי בבית הנבחרת קווין מקארתי'י כי "לא נוכל להרשות לסורוס, סטייר ובלומברג לקנות את הבחירות". אחרי שהתגלו עוד מעטפות נפץ הוא כמובן מחק את הציוץ אך המסר כבר הועבר. זה דומה בדיוק לציוץ של איילת שקד על שריפת בית הקברות היהודי ביפו או לסרטון "הערבים נוהרים" של נתניהו. לא צריך יותר מצינור לעובדות מסולפות, את התוצאות רואים בקלפי, שנאה זה אחלה. 

הניסיון של הימין בישראל להמשיך ולגונן על הנשיא טראמפ נעשה תוך התעלמות מהתמונה הרחבה ומחזק את ברית השנאה שמאפשרת להולוגרמות השנאה מהרשת להפוך למציאות של 11 המתים בפיטסבורג, שני המתים בקנטקי ומעטפות נפץ המכוונות לאנשי שמאל ולבכירים במפלגה הדמוקרטית. שנאת הזרים הזו היתה מאז ומעולם חברתה הטובה של האנטישמיות, לא ניתן להפריד בין שני הדברים. היכולת להפריד מחייבת לוגיקה שהפכה חלק בלתי נפרד מהמציאות שמביא הימין, כזו שניתן לכנותה "לא משנה מה הבעיה, הסיבה היא השמאל". 

 עברו לתצוגת גלריהטראמפ ומלניה מניחים אבנים על האנדרטאות לזכרם של הנרצחים ליד בית הכנסת עץ חיים, השבועצילום: AFPכשהשר לענייני תפוצות, נפתלי בנט, [צייץ בטוויטר](https://twitter.com/naftalibennett/status/1057377449762271237) שזה לא נכון לעשות שימוש "במעשה האנטישמי הזוועתי" בפיטסבורג כדי לתקוף את טראמפ, הוא למעשה משתמש ב"מעשה האנטישמי" כדי לאתרג את מי שבזכותו אחוזי פשעי השנאה בארה"ב עלו משמעותית תוך שנתיים. כל הטיסה של בנט לארה"ב היא הרבה יותר התייצבות לצד טראמפ מאשר הבעת תנחומים והזדהות עם הקהילה היהודית בפיטסבורג. התייצבות לצד טראמפ היא גם המוכנות לעוד פשעי שנאה, זו המשוואה. 

יש להניח שההתפקחות תגיע אחרי שיהיה מאוחר מדי, את הנזק ייקח הרבה יותר זמן לתקן. אבל מתישהו ערוות הטיעונים שהאלימות היא משני הצדדים, ששנאת האחר זה סבבה, שלאומנות זה מגניב, תתגלה במלוא עליבותה, רק שהמחיר שלה יהיה כבד. ההיסטוריה הוכיחה יותר מפעם אחת שדמוקרטיה, שוויון, קבלת האחר, הגנה על מיעוטים הם ערכים גדולים יותר מכל עיוות אבסורדי שהאנושות מסוגלת לו, נניח כשיהודים מכנים ליהודים אחרים "יהודונים".