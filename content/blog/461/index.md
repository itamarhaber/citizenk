---
date: 2018-06-07 08:00:00+03:00
description: ???
source: https://www.haaretz.co.il/food/cookingwithkids/2018-06-07/ty-article/00000181-22ff-d7db-a98f-a6ff1dac0000
tags: בישול
title: 'שימו מים לקפה: חיתוכיות ריבת משמשים ושטרויזל'
---

בואו נצא מנקודת הנחה שאין הרבה דברים שההורים שלנו אמרו לנו בילדותנו שאנחנו באמת זוכרים וחבל, כי לבטח ניקרו בדרכנו מצבים בהם טוב היה ליישם אותם. מה שאנחנו כן זוכרים זה הדברים שהם אמרו מספיק פעמים כדי שהם ייחרטו לנו בזיכרון. אמא שלי למשל תמיד אמרה לי לא לשאול שאלות, אלא אם כן אני ממש מוכנה לכל תשובה אפשרית וזה משפט שלא הערכתי מספיק בצעירותי. חבל, זה יכול היה לחסוך אי אילו רגעים לא נעימים, שלא לומר מביכים. לכן, התשובה המתחמקת מעט של הירקן לשאלתי על מידת המתיקות של המשמשים, מיד הכינה אותי לאופציה של ריבה.

אל תשאלו למה לא טעמתי כי אז אצטרך להסביר שאני לא מסוגלת לאכול בבוקר ולכן עריכת קניות בשעה מוקדמת טובה אולי לדיאטה אך פחות מוצלחת ברמת בדיקת האיכות. הבחירה היתה בין זכייה בבחילה או להכין ריבה בקרוב, ובינינו ריבה זה מחיר שאני מוכנה לשלם. העניין הוא שעם כל הכבוד לריבה, אין לה ממש צרכנים אצלנו ולכן אין ברירה לצנצנות ריבה אלא להינתן באהבה לחברים או להפוך לעוגה, עוגיות או תבשיל.

חיתוכיות שטרויזל הן אולי לא השמלה השחורה הקטנה שצריך בכל ארון, אבל הן בהחלט הפיג'מה (בחייכם, לא נמנמת) שכיף להשתחל אליה בבית. לפחות עבורי הן הכי תחושה של בית - פשוט, ללא יומרות, נעים ומנחם. הן עשויות בצק פריך ופעם בכלל הייתי עושה שני בצקים אחד לחלק התחתון ואחד לעליון אבל במבחן התוצאה זו סתם טרחה מיותרת. יש המון ריבות שמתאימות לשטרויזל, אבל מכולן הכי שווה היא ריבת משמשים ביתית. משהיתה לנו אחת כזו בבית, לא באמת נותרה ברירה.

קל להכין ריבה, כל מה שצריך זה כמות שווה של פרי וסוכר וסבלנות. את ריבת המשמשים הכנו כך:

**ריבת משמשים**

 עברו לתצוגת גלריהריבת משמשיםצילום: Getty Images IL**מה?**

500 גרם משמשים שטופים, מגולענים וחתוכים – אם חותכים את הפרי לקוביות קטנות מרקם הריבה חלק מאוד

500 גרם סוכר

1 כף מיץ לימון

1 כפית תמצית וניל

**איך?**

מכניסים את הפרי החתוך לסיר, מוסיפים את הסוכר ומערבבים.

מוסיפים את מיץ הלימון ואת הווניל, מערבבים ונותנים להם לנוח כשעה-שעתיים ולהגיר נוזלים.

מניחים את הסיר על הכיריים ומבשלים על עוצמת אש חזקה עד לרתיחה תוך כדי ערבוב. כאשר התערובת רותחת מנמיכים את האש ומבשלים כשעתיים תוך ערבוב מדי פעם (לא מכסים את הסיר). מסירים מהאש, מניחים להצטנן ואחרי כרבע שעה מעבירים לצנצנת זכוכית מעוקרת (סטרילית).

**חיתוכיות שטרויזל (כעשרים חיתוכיות)**

**מה?**

175 גרם חמאה רכה (בטמפרטורת החדר)

100 גרם (1/2 כוס) סוכר

קורט מלח

1 ביצה (גודל L)

1 כפית (5.5 מ"ל) תמצית וניל

310 גרם (2 כוסות ו- 3 כפות) קמח לכל מטרה (אפשר להמיר את 3 כפות הקמח ב-3 כפות אגוזים טחונים)

1.5 כפית (7.5 גרם) אבקת אפייה

2/3 כוס ריבת משמשים ביתית חלקה (אם היא גושית ניתן להעביר במעבד מזון)

**איך?**

מחממים תנור ל-175 מעלות.

משמנים תבנית (20X30) ומניחים עליה נייר אפייה.

במיקסר עם וו גיטרה מערבבים את החמאה, הסוכר והמלח. החמאה תידבק לדפנות ולכן יש לכבות את המיקסר ובעזרת לקקן (מרית) לנתק מהדפנות ולהפעיל מחדש את המיקסר עד שהתערובת אחידה.

בקערה קטנה טורפים את הביצה עם תמצית הווניל ומוסיפים לתערובת שבמיקסר, מערבלים כשתי דקות עד שהתערובת אחידה.

בקערה נפרדת ויבשה מערבבים את הקמח ואבקת האפייה ומוסיפים את הקמח לתערובת בשתיים-שלוש פעמים, ברגע שמתקבל בצק אחיד יש להפסיק את הלישה.

עוטפים את הבצק בניילון נצמד ומקררים כחצי שעה (באופן עקרוני ניתן להשאיר גם ללילה).

מחלקים את הבצק לשני חלקים – אחד כשליש כמות הבצק, ושני כמובן כשני שליש. את שליש הבצק עוטפים מחדש בניילון נצמד ומחזירים למקרר.

את חלק הבצק הגדול יותר מעבירים למשטח עבודה מקומח ומרדדים למלבן בגודל של 20X30 ס"מ ובעובי של כחצי ס"מ ומניחים בתבנית. עקרונית סבתא שלי בכלל היתה מניחה את הבצק בתבנית ובעזרת האצבעות, רידדה והידקה את הבצק לנייר האפייה שבתבנית.

מכניסים לתנור ואופים את הבצק עד שהוא מזהיב, כעשר דקות עד רבע שעה.

מוציאים מהתנור ומניחים מעט להצטנן, אבל לא מכבים את התנור.

מצפים את הבצק בריבה בשכבה נדיבה מקצה לקצה.

מוציאים את הבצק מהמקרר ומגרדים בעזרת מגררת (פומפיה) בעלת חריצים עבים ומקפידים לפזר באופן אחיד תוך כיסוי הריבה.

מחזירים לתנור ואופים כחצי שעה (תלוי בתנור) עד שהפירורים מזהיבים. מצננים כשעה, מחלצים מהתנור וחותכים לריבועים. אחרי החיתוך כדאי להפריד מעט בין החיתוכיות ולתת להן עוד כ-10 דקות צינון לפני ההגשה.

בכלי אטום ובמקום מוצל החיתוכיות מחזיקות מעמד לפחות שבוע.

לחצו על הפעמון לעדכונים בנושא:
------------------------------

* [מתכונים](/ty-tag/00000181-22fc-de27-a1bd-2bfe56d90000)