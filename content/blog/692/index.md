---
date: 2016-07-07 12:51:00+03:00
description: ???
source: https://www.haaretz.co.il/blogs/karenhaber/2016-07-07/ty-article/0000017f-f8d9-d318-afff-fbfb5c490000
tags: דעות
title: דמוקרטיה זה לא מיתוג
---

חבר הכנסת יואב קיש מהליכוד הציג השבוע [תוכנית מדינית זמנית בכנס יש"ע להסברה ותקשורת](http://www.nrg.co.il/online/1/ART2/794/995.html). תוכנית זה לא, אבל ההצעה של קיש מבוססת על חמישה עקרונות: מדינה אחת, יהודית ודמוקרטית, בין הים לירדן; לעם ישראל יש זכות על הארץ כולה; שום יהודי לא יפונה; לערביי יו"ש לא תינתן זכות בחירה; ירדן תהיה חלק מכל פתרון עתידי. אגב, אם שאלתם על הכרה בזכויות האזרח של הפלסטינים, הצעד הזה יידחה לפחות בדור אחד, לא משהו שהפלסטינים ביו"ש לא מורגלים בו כבר שני דורות. בקיצור, קיש מציע בערך 25 שנים של המשך הכיבוש, רק שלא נקרא לו כיבוש ואז השמים הם הגבול. וקיש, כידוע, טייס. 

קיש בסך הכל מבקש פסק זמן להתארגנות. הרי 25 שנים הן כלום בראי ההיסטוריה, לו רק החיים היו משולים למשחק כדורסל. בתרגום לעברית, קיש לא רואה שום פתרון, אבל בטוח שיש יותר משתי מדינות לשני עמים או מדינה אחת אבל "מלאה בערבים", כדבריו. לכן, בינתיים יהיה סבבה לחזק את התנחלויות ולשמור את הפלסטינים בשקט. יש לו גם רעיון מעומעם תחת הכותרת הלא מחייבת והיחסית "אוטונומיה", סוג של "יתנו – יקבלו, לא יתנו – לא יקבלו". 

העקרונות של קיש מגוחכים ובעיקר תלושים מהמציאות. הסיבה היחידה להתייחס אליהם היא שיש בהם דוגמה נוספת לבעיות הפנימיות שיוצר ה(אין)כיבוש בישראל. למשל, עיוורון מציאות. קיש כלל את המילה "דמוקרטית" בעקרונותיו, אף על פי שאין בהם דבר דמוקרטי. קיש, שמתוקף תפקידו ראוי היה שיבין דבר או שניים בדמוקרטיה, רואה ב-25 שנים נוספות של החזקת אוכלוסייה חסרת זכויות אדם, "עד שנתארגן על עצמנו מבחינת חזון", צעד לגיטימי. כי חיזוק התנחלויות ואוטונומיה מוגבלת יובילו בוודאי להפסקת הטרור ולהגעתם של חדי קרן. הרי זה ריאלי שתוך 25 שנים הפלסטינים יתייאשו מספיק ויבוא לציון גואל בדמות ירדן, שאמנם לא נשאלה בנושא, אבל מה זה משנה אם כל התוכנית מנותקת מהמציאות. 

אבל עזבו אתכם מקיש, אנחנו משחקים ב"נדמה לי" כבר הרבה מאוד זמן. זורקים את המילה דמוקרטיה בכל מקום ובכלל לא מתכוונים לזה. דמוקרטיה זה מיתוג טוב, זה לא באמת מחייב. חסרה לנו רק [התפארות של בנימין נתניהו בכך שחברותינו החדשות והטובות מאפריקה נשבעות בדמוקרטיה הישראלית](/news/politics/2016-07-05/ty-article/.premium/0000017f-e10c-df7c-a5ff-e37e389b0000). 

 עברו לתצוגת גלריה ח"כ יואב קיש. עקרונות מגוחכים תלושים מהמציאותצילום: תומר אפלבאוםאנחנו אוהבים לקרוא עצמנו דמוקרטיה, כי אנחנו רוצים להיות כאלה וכי רובנו נהנים מסוג של דמוקרטיה, אבל זו הנקודה – דמוקרטיה אינה בלעדית ובטח שלא תחת תקנות חירום. עובדתית יש בישראל אפליה והפרת זכויות אדם שיטתית, וזה גובה מחיר מעבר לזכויות אדם או טרור. המחיר הוא חוקים שונים שאי אפשר לצבוע כדמוקרטיים, כמו חוק העמותות, אבל בעיקר המון שנאה פנימית. בתוך ההצדקה המתייפייפת על הגשמה ציונית, אנחנו עדים לתהליך מתמשך שמשנה לחלוטין את הגדרת הדמוקרטיה הישראלית ואת מהות הישראליות. התהליך הזה מפרק את ישראל מבפנים. הוא מביא לשנאה פנימית שאינה מטופלת על ידי שום גוף פוליטי, לא הממשלה ולא המפלגות הגדולות באופוזיציית הצללים. 

מסע הדה לגיטימציה של השמאל פורם את הדמוקרטיה מבפנים. השימוש במושגים כמו "אוטו-אנטישמי", "בוגד", "גיס חמישי" ו"תומך טרור" בהקשר של השמאל הוא ההוכחה אחת. בעוד סכין מחבל אינה מבחינה בין שמאל לימין, בציבור הישראלי יש מי שאכפת לו מה עמדתו הפוליטית של הנרצח. אין היגיון, זו בעיה מחשבתית שיש לתת עליה את הדעת, כי לא קולות השמאל מחלישים את ישראל אלא הניסיון להשתיק אותם במקום לראות בהם עמדה לגיטימית, גם אם דעת מיעוט. 

דעות שמאל הן אבן נגף בהפיכת ההתנחלויות לחלק קונסנסואלי מהגשמת החזון הציוני המתחדש. הציונות גלשה מזמן ממחוזות הפלורליזם והסבלנות הפוליטית ההרצליאניים לקידוש הקרקע מעבר לכל ערך אחר. ביום חמישי שעבר כתב עורך "בשבע", עמנואל שילה, בטור השבועי שלו בהקשר של פינוי עמונה: "[הערבים העותרים מובלים על ידי אנשי השמאל, והגורם המניע הוא הרצון להזיק ליהודים](http://www.inn.co.il/News/News.aspx/325152)" (עמ' 18). הרצון להזיק ליהודים? מי שעסוק בהצבעה על "עלילות דם" בונה בעצמו עלילת דם על שמאל אוטו-אנטישמי, שמונע על ידי הרצון להזיק ליהודים, ויש מי שחושב שיש בדברים האלה מן ההיגיון. אלא שאם מותר לחשוב שההתנחלויות חשובות לישראל, מן הראוי שיהיה מותר לחשוב אחרת בלי להיחשב בוגד. 

 עברו לתצוגת גלריההפגנה נגד הסתה בהשתתפות פעילי שוברים שתיקה. דעות שמאל הן אבן נגף בהפיכת ההתנחלויות לחלק קונסנסואלי מהגשמת החזון הציוני צילום: מוטי מילרודהשמאל לא נוח למי שמתאמץ ליצור תודעה קולקטיבית, שרואה בפלסטינים טרוריסטים ובארץ – שכולה שלנו – דמוקרטיה שבה חיילינו שומרים עלינו מפני חיות טרף. זו גם הסיבה שמערכת המשפט לא ממש נוחה, מעצם היותה מחויבת לראייה אוניברסלית ודמוקרטית בעלת כללים משפטיים אובייקטיביים ואינה יכולה להצדיק הכל בהבטחה אלוהית או אפילו, השם ישמור, שיקול ביטחוני. הדמוקרטיה טובה כל עוד היא מסתדרת עם הכיבוש. הישראלי החדש חייב להיות מחויב לזה, אחרת כל מפעל ההתנחלויות עשוי להיות מאוים. 

מדינת ישראל הגשימה את החזון הציוני, אבל מאז הקמתה הפסקנו לשחק ב"הרצל אמר", כי מה שהרצל אמר כבר לא כל כך נוח. הציונות המתחדשת היא ארץ ישראל השלמה כי מדינת ישראל זה פשוט לא מספיק ולכן מי שאינו תומך במפעל ההתנחלות, אינו חלק מהציבור. אבל האמת המרה היא שהפילוג הזה והמוכנות לראות בשמאל חברות בוגדים הם יותר מסתם עמדות מסוכנות. יותר מכל הם מלמדים על הפחד הישראלי ואולי גם על קצת ספקות בצדקת הדרך. כאשר המקהלה אוטמת את אוזניה היא עושה את זה כדי לא להתבלבל. לכן אין כיבוש ואין מוסרי יותר מצה"ל ואין דמוקרטית יותר מישראל וזהו. מי שלא קופץ – בוגד. 

נתניהו הוא אלוף הגל הזה, אבל לא רק הקואליציה אתו, אלא גם יצחק הרצוג, יאיר לפיד ואפילו אראל מרגלית, בהנחה שהוא רלוונטי. מלכות נתניהו מביאה עלינו פירוד ושנאה ואין אף אחד שעומד מול פרץ הלאומנות החדשה הזאת. בישראל, שבה הוקם הבית הלאומי של העם היהודי, יש יהודים ששונאים יהודים. האמונה לא תהפוך את ישראל לצודקת, אבל היא כן יוצרת התנתקות אטית ונוכחת – התנתקות ה"דמוקרטית" מ"היהודית" ושאלוהים יעזור לנו, לפחות למי שמאמין.