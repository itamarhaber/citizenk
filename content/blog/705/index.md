---
date: 2016-05-23 13:14:00+03:00
description: ???
source: https://www.haaretz.co.il/blogs/karenhaber/2016-05-23/ty-article/0000017f-f89c-ddde-abff-fcfd4bd40000
tags: דעות
title: ארץ ישראל הלאומנית משמעותה פירוק ישראל הדמוקרטית
---

אחרי [ההתפטרות של משה יעלון](/news/politi/1.2949716) והבעת חוסר האמון המוחלט שלו בבנימין נתניהו, הגיע תורם של אהוד ברק ורוני דניאל להדהד את השבר שבעצם נמצא כאן זמן רב ולכל אחד מהשלושה תרם לו משהו. איני צינית לנוכח המשבר שעוברים יעלון ודניאל ואולי גם ברק, אני לגמרי שותפה לתחושת "הרוח הרעה הזו". אני כותבת על זה זמן רב ואיני מפקפקת לרגע בכאב האותנטי שהפגינו ובקושי שלהם להגות אותו. 

הנקודה אינה המשבר האישי ופתרונו (אצל יעלון החזרה העתידית לפוליטיקה, אצל דניאל החשש לנכדיו ואצל ברק אין לדעת), כי כאשר מדובר בדמויות כאלה זה בעיקר מלמד על מצבה של ישראל ועל מעגלי הפגיעה המתרחבים כתוצאה ממדיניותו של נתניהו, שספק אם המשמעות מובנת לו. 

יעלון, ברק ודניאל הם ביטחוניסטים, אנשי מערכת. המסלול של יעלון וברק מעיד עליהם כמו [עבודת הדברור הצה"לית שעושה דניאל בתקשורת](/opinions/2016-05-23/ty-article-opinion/0000017f-e696-dc7e-adff-f6bfe26f0000) כבר שנים ויעיד וידויו הכואב: "אמרו 'הולכים לצבא', הלכתי לצבא; אמרו 'צריך להיות קצינים', הלכתי להיות קצין; מילואים? אמרו לי 'לך להיות מג"ד', הלכתי; כל המלחמות שנדרשתי". הוא לא חרג מהתלם שחרשו בשבילו וכמוהו, באופן כללי, גם לא ברק ויעלון. 

שלושתם עומדים כרגע מול ["ניצני הפשיזם"](/news/politi/2016-05-20/ty-article/0000017f-e62d-da9b-a1ff-ee6fff320000) או "הקומץ שהשתלט על השלטון" ואינם מבינים איך הגענו לכאן ומה קרה למדינה. ובכן? מה שקרה זה שמעגלי הפגיעה של גל הלאומנות שהביא עלינו נתניהו במלוא עוזו הולכים ומתרחבים כאדוות המים לאחר פגיעת האבן, ובמקרה הזה יריית הנטרול של אלאור אזריה. 

 עברו לתצוגת גלריהיעלון בישיבת ממשלהצילום: אמיל סלמןהצלחת השיח הלאומני הקיצוני בהנהגת נתניהו לא עונה להגדרה המילולית של "קומץ". דובריה הבכירים של הממשלה הנוכחית מחזיקים בדף המסרים הלאומני הזה, שמאיים חד וחלק על ערכיה הדמוקרטיים של ישראל, וערכי היסוד הולכים ומתמעטים. זו הידרדרות של שנים שהקצינה והחמירה, תולדה של מדיניות ישראלית זה 68 שנה, מימין ומשמאל ולהפך, של הטבעת הנרטיב הביטחוני והלאומי מעל הכל, שהלכה והתרחבה. כיבוש השטחים החריף את המצב ושנות הכיבוש המתמשך מאתגרות את הדמוקרטיה הישראלית ומעצימות את המצוקה. 

קו השבר, שלפתחו עומדים אנשים מסוגם של יעלון, ברק ודניאל, וסליחה על ההכללה, הוא רק שאלה של גבולות וזו תלוית השקפה אישית על מהותה הדמוקרטיה. מעגלי הפגיעה הלאומניים התרחבו. הם כבר לא מגיעים רק לשמאלנים רדיקליים, גם לא רק למפלגת העבודה. עכשיו הם פוגעים גם באנשי ימין מובהקים כמו יעלון, בני בגין ודן מרידור, אנשי הליכוד של פעם, שגם הוא, כמו העבודה, שונה מהותית אפילו מהליכוד של בגין האב. 

הבעת אי האמון של יעלון והתגובה הציבורית עליה היו עוד אדווה, הפעם רחבה ומוקצנת יותר. זאת היתה הוכחה שהקמפיין הלאומני של נתניהו כבר מתגלגל ללא עזרה – משוברים שתיקה ליעלון ב-60 ימים בלבד. אין להצר על כך שרק עכשיו אנשי המרכז-ימין שמו לב שהספינה שעל סיפונה כולנו נמצאים הרחיקה נדוד, עדיף מאוחר מאשר מאוחר מדי. למי שראה את ישראל עוברת משוכות דמוקרטיות גבוהות בחינניות של ממותה בנעלי אצבע וטוטו ורוד, היה ברור שמתישהו זה יחרוג גם משורות השמאל. 

 עברו לתצוגת גלריהנילי פריאל ואהוד ברק בתל אביב צילום: עופר וקניןיעלון, ברק ודניאל אינם פטורים מאחריות. כל אחד מהם הוא חלק מקבוצה רחבה שהשיתה עלינו את השיח הביטחוני כשיח ראשי, ראשוני וגורף מעל לכל שיח אחר ובטח שמעל "שטות" כמו דמוקרטיה. הרי מהי דמוקרטיה מול הצבא המוסרי בעולם, שלא מבצע כיבוש כי אין עם פלסטיני? הם שיתפו פעולה עם הנרטיב הזה, עד שגם אצלם התגלו סופסוף הנורמות שאין לעבור. העבודה שהגבול הזה קיים מעודדת. הרי רוני דניאל לא ראה פסול בפגיעה באוכלוסייה אזרחית ואף עודד את צה"ל בצוק איתן כאחרון האוהדים של לה-פמיליה ויעלון שיתף פעולה עם נתניהו עד לפרשת אזריה בכל ממשלותיו והוא עדיין איש ההתנחלויות וארץ ישראל הכמעט שלמה, אלא שגם הוא הבין שארץ ישראל השלמה בכל מחיר משמעותו מדינת ישראל מפורקת. 

המצב היום גדול הרבה יותר מכיבוש כן או או לא, אם כי אין ספק שהכיבוש דורש פתרון. השאלה עכשיו נוגעת לישראל פנימה – מה יהיו פניה ואם תוסיף להיות דמוקרטית. זה לא שמאל-ימין, זה דמוקרטיה או ממלכת יהודה. צמצום השיח ל"אין לפקפק בישראל" אסור לו שיתקיים במדינה דמוקרטית. 

 עברו לתצוגת גלריהרוני דניאלהניסיון לייצר קו מחשבה הומוגני לאומי הוא בגדר משטרת מחשבות מסוכנת. כפי שהיטיב לנסח ויקטור הוגו, שמת היום לפני 131 שנים, "כשהדיקטטורה היא עובדה, ההפיכה היא זכות". זה תופס גם לדיקטטורה מחשבתית. 

ממשלת הימין הנוכחית, עם אביגדור ליברמן או בלעדיו, היא האיום הקיומי היחיד הנשקף לישראל הדמוקרטית. זה לא ליברמן, זה נתניהו. כפי שהיטיב דניאל לנסח: "אין פוצה פה ומצפצף... הרוח הזאת פה בארץ הזו מביאה אותי למצב שאני אומר די, כבר אי אפשר". אכן, די. דמוקרטיה ישראלית היא התשובה ולשם כך יש להתחיל בסילוק רגלו של נתניהו מגרונה. זו לא קריאה להפיכה, זו קריאה לשינוי, לפוליטיקאים שיפסיקו את מלאכת טיפוח האגו והג'ובים ויחזירו את ישראל למסלולה. גם אני, כמו דניאל, לא רוצה שילדי יחיו בישראל היום, אבל אני רוצה שיחיו בישראל שהיא יכולה להיות. התשובה נעוצה בערכי הדמוקרטיה.