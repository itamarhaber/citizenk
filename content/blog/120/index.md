---
date: 2021-05-27 08:28:00+03:00
description: ???
source: https://www.haaretz.co.il/blogs/karenhaber/2021-05-27/ty-article/0000017f-f900-d2d5-a9ff-f98c68370000
tags: דעות
title: על ארבע קונספציות שגויות עומדת ישראל
---

נפילה לקונספציה שגויה היא אחת הבעיות שהאנושות מתקשה להתמודד איתן מאז ומתמיד. וכשקונספציה מתנגשת עם המציאות, התוצאות עגומות. זאת, משום שהניסיונות המתמשכים להתיישר עם הקונספציה מבלי להכיר בשינויי הזמן, מרחיקים את המציאות עוד יותר. החתירה לאמת אמורה להניע אותנו, אבל עצימת העיניים רק מגדילה את המחיר. 

המחיר שאנו משלמים על החודש החולף הוא אחד ב"מסגרת תשלומים" רחבה יותר. אנו מוציאים המון אנרגיה על תחזוק מיתוסים שאין להם אחיזה במציאות, רק משום שהם מסייעים לנו להרגיש טוב. אי-אפשר באמת לחשוב ש-54 שנות כיבוש הן רק מכה בכנף של ישראל; שלאפליה האזרחית הממוסדת כלפי הערבים יש צידוק; שלאלימות בחברה אין השלכות; שהחזקת מיליוני בני אדם ללא זכויות היא מוסרית; ושהמדינה שלנו היא איכשהו דמוקרטיה. 

אנחנו לא יכולים להאמין בזה כי אנחנו גם רואים את המצב, ואם לא נאמר את האמת ונחתור אליה – לא תהיה לנו תקומה. דינו של השקר להתפוצץ לנו בפרצוף. 

**קונספציית "הכי מוסריים"**: אנחנו אחראים להפצצות, למוות, לפציעות, לעוני, לשכול, לחיים ללא חשמל 19 שעות ביממה בחום המזרח תיכוני, לביוב, להיעדר המים הנקיים, וליותר משני מיליון איש שחיים בבית הסוהר הכי גדול והכי לא מתוחזק בעולם. אנחנו לא רוצים לראות את זה, כי זו כבר הבעיה של העזתים. העובדה שאנחנו אלה שמחזיקים במפתחות לתא הכליאה הזה - פחות רלוונטית. 

**קונספציית "קדושת החיים":** "העניין" שלנו בכל תמונה של בניין מופצץ ברצועה, אינו עניין אמיתי. המבצע ממילא הסתיים רק עד הפעם הבאה. מעבר לעובדה שאין בנו טיפת חמלה על מי שחי מצדו השני של ה"אין גבול", שלא מפריע לרובנו [ש-66 ילדים](/blogs/yakisagi/2021-05-26/ty-article/0000017f-f8fe-d044-adff-fbff58220000) ו-38 נשים (בהן ארבע בהריון) נכללים במניין המתים - אנו מכנים את הפגיעה בכל קורבן חף מפשע "נזק אגבי". 

אין קדושת חיים בתפישתנו, כי פשוט אין. גם בתוך ישראל אין לחיים שום ערך מעבר למס השפתיים. ועדת החקירה הממלכתית לאסון מירון לא הוקמה; תוכנית מיגון לתושבי אשקלון אינה בנמצא; אין תגובה לירי הרקטות המתמשך על הנגב המערבי, אבל יש כשמדובר בתל-אביב וירושלים; אין ניסיון מדיני להגיע לשקט כי זה פשוט לא מספיק חשוב. במציאות מורכבת שבה הכל דורש ויתורים, הכי קל לוותר על חיי אדם. 

**קונספציית "הדמוקרטיה היחידה במזרח התיכון":** במקום בו מתקיימת אפליה אזרחית אין דמוקרטיה. די לקרוא את חוק יסוד: הלאום, כדי להבין שבתוך ישראל קיימים שני סוגי אזרחים - בעלי זכויות ובעלי זכויות מופחתות. היותה של הפרוצדורה חצי -דמוקרטית לא מעידה על דמוקרטיה, משום שלדמוקרטיה של עליונות יהודית אין צידוק במאה ה-21. 

גרוע מזה, הרגיעה אחרי המהומות בערים המעורבות הושגה באמצעות המשך הדיכוי והאפליה של האזרחים הערבים. על פני השטח שקט, אבל מתחת לקרקע הכול עדיין מבעבע. לא צריך להיות נביא כדי לדעת שהערים המעורבות ימשיכו להתמודד עם מצוקת דיור והיעדר תקציבים ראויים, הבעיות הקיימות לא יטופלו וגם האלימות תימשך. בדמוקרטיה, השלטון לא מסמן את האופוזיציה כבוגדת, אלא מתמודד עמה. 

**קונספציית "לנצח נחיה על חרבנו":** מיתוס שהפך לנבואה שמגשימה את עצמה בגלל חוסר המוכנות שלנו לראות את המציאות. הרי ישראל לא תכבוש את עזה וגם לא את הגדה. אין לה שום פתרון, רק פחדנים מעדיפים לתחזק מעגל דמים. 

ישראל לא חייבת לחיות על חרבה. היא צריכה להיות מסוגלת להגן על עצמה והדרך היחידה לעשות זאת היא בהסרת החרב שמתהפכת מעל ראשה ובשחרורה מהשבי. אין טובים ורעים בסיפור הזה. יש בני אדם והחיים שלהם יהיו הרבה יותר טובים כשיפסיקו למכור להם מיתוסים. 

הסירוב שלנו לראות את המציאות הוא הטרגדיה שלנו. והדבקות בקונספציות שמובילות אותנו נכתבת בדם של הרבה יותר מדי חפים מפשע.