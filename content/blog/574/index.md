---
date: 2017-06-29 09:48:00+03:00
description: ???
source: https://www.haaretz.co.il/food/cookingwithkids/2017-06-29/ty-article/0000017f-f8f2-d887-a7ff-f8f6f5df0000
tags: בישול
title: 'הפוך על הפוך: טארט טאטן משגע עם אגסים'
---

שבת בבוקר, כולם ישנים, אני מכינה קפה וחושבת על טארט טאטן, נשבעת שזו הפעם הראשונה שזה קורה לי. אני לא מהאנשים שאוכלים בבוקר, בטח לא חושבים על אוכל. קפה ומים זה הכל. לכן אם אני קמה בבוקר וחושבת על אוכל, זה סימן שאין להתעלם ממנו. פניתי למקרר אך לדאבוני כמות התפוחים לא הספיקה גם לא לטארט קטן, אבל הישועה התגלתה בדמות שקית אגסים בדמי ימיהם שטארט טאטן רק יעשה עימם חסד. 

זה לא בריא, זה מלא סוכר וחמאה וזה לגמרי, אבל לגמרי, טעים. זה יהיה טעים עם [קצפת](/food/oracoren/2015-07-28/ty-article/0000017f-f8c8-d887-a7ff-f8ecc05a0000), מקצפת ריקוטה או [קרם פרש](/food/recipes/2016-06-07/ty-article-recipe/0000017f-e2d8-d9aa-afff-fbd883120000), גם עם קרם פטיסייר או עם גלידה, בדגש על וניל וזה ממש טעים ככה, כמו שזה, בלי שום תוספות. 

היסטוריית טארט טאטן היא סיפור אורבני שהתפתח לעלילות מומצאות ובלתי אפשריות מבחינה היסטורית. מסעדת מקסים הפריזאית נתנה את הקרדיט לאחיות טאטן, קרדיט שהן מעולם לא ביקשו. למרות שהסיפור על היותו מאכל שנוצר בטעות חביב, הטארט היה ככל הנראה מאכל מקומי מסורתי שהאחיות טאטן הגישו על בסיס קבוע במלון המשפחתי שניהלו בכפר הקטן שבמרכז צרפת, אגב לא תמיד עם תפוחים. ייתכן שיצרו גרסה משופרת למתכון המסורתי, אבל כך או אחרת, הן המקור המודרני לטארט טאטן כמו שאנחנו מכירים אותו. 

טארט טאטן הוא בסך הכל תפוחים מקורמלים במחבת שכוסו בבצק פריך מתוק ונאפו יחד שמגישים אחרי שהופכים לצלחת. כמה פשוט, ככה טעים. אם אתם מהאסכולה המפחדת מהכנת קרמל בבית, אין שום סיבה, אם עוקבים אחרי הכללים זה קל ולא מלכלך אפילו. שנתחיל? 

**טארט טאטן אגסים** 

הכמות מתאימה למחבת בקוטר 21 ס"מ, כ- 4 מנות נדיבות 

**מה?** 

**למילוי:** 

6 אגסים 

חצי כוס סוכר 

30 גרם חמאה ללא מלח חתוכה לקוביות 

כפית וניל 

כפית קינמון 

**בצק פריך:** 

100 גרם קמח 

1.5 כף סוכר 

רבע כפית מלח 

50 גרם חמאה קרה חתוכה לקוביות 

1 ביצה טרופה מעורבבת עם כף מים קרים וכפית תמצית וניל 

**איך?** 

**בצק פריך** 

עקרונית כדאי להתחיל עם הבצק כדי לתת לו לפחות חצי שעה קירור (למהדרין – שעתיים). אני לא חיכיתי ומיד אחרי הכנתו, הבצק רודד והונח אחר כבוד על המילוי, לא הורגש שום הבדל בטעם, משמע לא תמיד מסורת מחויבת המציאות. 

**במעבד מזון:** מכניסים לקערת המעבד את הקמח, המלח והסוכר, מוסיפים מעל את החמאה ומערבלים בעזרת להב מתכת כחצי דקה (אפשר בפולסים). מוסיפים את הביצה הטרופה עם המים והווניל ומערבלים עד שכל הפירורים נאספים לכדור בצק מגובש. 

**ביד:** מכניסים לקערה בינונית את הקמח, הסוכר והמלח ולערבב. מוסיפים את קוביות החמאה הקרות ומתחילים לערבב אותן בתערובת היבשה בעזרת האצבעות עד שמתקבלים מעין פירורים. מוסיפים את הביצה עם המים והווניל ולשים עד שכל החומרים מתגבשים יחד לכדור בצק לא דביק. 

אפשר לעטוף בניילון נצמד ולהכניס למקרר. אם המילוי עוד לא מוכן, פשוט תכניסו למקרר. 

**המילוי:** 

מקלפים את האגסים, חותכים אותם לרבעים ומוציאים את הליבה בעזרת סכין. מטפטפים מעט מיץ לימון כדי שלא ישחירו. אפשר גם לעבוד עם חצאי אגסים אבל אז יש להוסיף עוד 3 אגסים לפחות (לי לא נשארו) ולהוציא את הליבה לפני שחותכים את האגסים לשניים (זה מה שעושים עם תפוחים). 

 עברו לתצוגת גלריהההכנהצילום: קרן הברמחממים תנור ל- 200 מעלות. 

עובדים עם מחבת שניתן להכניס לתנור. שופכים חצי כוס סוכר ומניחים על אש בינונית ולא נוגעים בסוכר. כאשר הסוכר מתחיל להשחים אפשר לנענע בעדינות את המחבת. כאשר כל הסוכר נמס, מוסיפים את קוביות החמאה, תמצית הווניל והקינמון ומתחילים להניח את האגסים. מניחים אותם בצפיפות כך שישכבו או יעמדו זה מאחורי זה בלי רווחים. אני קצת מערבבת את הקרמל בעזרת האגסים הראשונים לפני שאני מניחה אותם. כך יוצרים פרח של אגסים במחבת ומניחים להם להתבשל עוד כעשרים דקות. האינדיקציה הכי טובה היא שכמות הנוזלים במחבת נמוכה משליש גובה דופן המחבת. מסירים מהאש. 

מוציאים את הבצק מהמקרר ומניחים אותו על נייר אפייה, מניחים מעליו עוד נייר אפייה ומרדדים את הבצק לעיגול מעט יותר גדול מקוטר המחבת. מניחים את הבצק על האגסים, את הקצוות דוחפים בעדינות פנימה, דוקרים את הבצק בעזרת מזלג ומכניסים לתנור המחומם. אפייה של 25 דקות ואז האתגר הגדול של דחיית סיפוקים – לקרר כרבע שעה. מניחים צלחת על המחבת והופכים. 

 עברו לתצוגת גלריהטארט טאטן רגע לפני שהופכים אותוצילום: קרן הבראפשר להגיש עם גלידת וניל, אבל כמו שהמרכזית אמרה "זה כל כך טעים שזה לא צריך כלום".

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)
* [עוגות, מאפים קינוחים מתכונים](/ty-tag/cakes-0000017f-da2a-d938-a17f-fe2a21fc0000)