---
date: 2022-02-17 10:07:00+02:00
description: ???
source: https://www.haaretz.co.il/blogs/karenhaber/2022-02-17/ty-article/0000017f-f8f1-d318-afff-fbf3a6620000
tags: דעות
title: ג'ידא רינאוי זועבי נאחזת במשענת קנה רצוץ
---

אחד השבחים שנאמרים בזכות הקואליציה הוא שיתוף הפעולה היהודי-ערבי שמתקיים בה, שבאופן משעשע חלק מיסודותיו הונחו על-ידי בנימין נתניהו. אין ספק שפרקטית שיתוף הפעולה הזה חיוני וחיובי. קשה לצאת נגד נגדו, שהרי עצם קיומו מבורך במדינה בת כמעט 74, מתוכן רק כשלוש וחצי בשיתוף מפלגות הערביות. 

השוואה לתקופת ההשתקה, ההסתה והאפליה מעידה ששיתוף הפעולה הזה עדיף על היעדרו, אך אי-אפשר שלא להתייחס למומיו האינהרנטיים. זהו שיתוף הפעולה שאינו מבוסס על תפישות שוויוניות ודמוקרטיות, הוא מכיר מראש באי-שוויון אזרחי בין יהודים ומי שאינם יהודים, מקבל אותו כמצב נתון כדי לנסות ולפעול בתוכו. אלא שזה בדיוק מה שמעיד על היעדרה של הדמוקרטיה, שהרי במדינה דמוקרטית הזכויות האזרחיות אינן יחסיות. 

דווקא טורה של ח"כ ג'ידא רינאוי זועבי (מרצ) השבוע, שמטרתו הייתה לשבח את [הנכחת הערביוּת בממשלה](/opinions/2022-02-16/ty-article-opinion/.premium/0000017f-ecea-d639-af7f-edff3da00000) מוכיח את כל הבעיות כולן. כל מילה בטור, למעט תקוותיה לעתיד, מנוסחת בעדינות, אולי כדי לא לפגוע ברגשות יהודים כשמדברים על ערבים כבני אדם שווים. זה מוכיח בדיוק את ההיפך - אי השוויון בין יהודים לערבים הוא בגדר אקסיומה בישראל. הוא עד כדי כך מושרש שאפילו את המילה "שוויון" יש להעלות בזהירות המתבקשת. באיזו מדינה דמוקרטית מקובל שחבר פרלמנט ידבר על להרגיל את הציבור שגם המיעוט במדינה הם בני אדם? הרי זה בדיוק מה שרינאוי זועבי אומרת, ואנחנו לא שומעים. 

אי-אפשר גם לומר שהממשלה הזו מעניקה "לגיטימציה לדרישות החברה הערבית ונציגיה". יש לגיטימציה איפה שזה פחות מפריע ליהודים ורק בגבולות שהיהודים מוכנים. רק דמיינו שזכויות אזרח מלאות ושוויון אזרחי היו נשללים מאזרח במדינה אחרת רק משום שזו מדינה נוצרית, ויהודי, ובכן, לא עונה לדרישת הסף. זו לא רק המוכנות הישראלית לא לראות את חוסר השוויון או להצדיק אותו בנימוקים שונים ולהמשיך לקרוא לזה "דמוקרטיה", אלא התפישה שיהדותה של המדינה והקונצנזוס היהודי בתוכה הם מעל לכל עיקרון. 

שוויון אינו מגיע רק מעלייה במספר האזרחים הערבים שמחזיקים במשרות בכירות או נמצאים במוקדי השפעה, למרות החשיבות שבכך. פלורליזם נמצא גם ברמה התפישתית. כדי להגיע למה שקראה לו רינאוי זועבי "שוויוניות של הערכה" צריכה להיות הערכה שבין היתר מושתתת על היכרות עמוקה יותר בין שני העמים. כל עוד השפה הערבית נתפשת על-ידי הציבור הישראלי כשפת אויב ואין ניסיון ללמד אותה ברמה נאותה ולהנכיח אותה במרחב הציבורי - הציבור ימשיך להגיב אליה בעוינות. בלי ללמוד על איסלאם ונצרות ועל תרבות ערבית, שוטרות ימשיכו לראות בקריאה "אללה אכבר" בהפגנות עילה למעצר, כפי שקרה ביום רביעי בשייח' ג'ארח. בלי להבין את הנרטיב הפלסטיני ולהכיר גם בנכבה כחלקו השני של סיפור הקמת המדינה, לא יתאפשר ריפוי. 

הצעת החוק של ח"כ עלי סלאלחה (מרצ) לעיגון מעמדה של העדה הדרוזית הוא דוגמה נוספת להיעדר השוויון בישראל. [הטור שכתב פאדי אמון](/opinions/2022-02-16/ty-article-opinion/.premium/0000017f-e368-d7b2-a77f-e36f7ab40000) סיכם מצוין את הנושא ובעצם חזר לנקודה בסיסית אחת: אזרחות במדינה דמוקרטית היא לא בגדר טובה שהמדינה עושה לאזרח והיא לא מגיעה עם תנאים. הסידור הישראלי שאזרחים יהודים דתיים מקבלים בונוס, אזרחים יהודים רגילים נהנים מדמוקרטיה וכל מי שלא יהודי מסתפק בפחות בהתאם לתרומתו למדינה כפי שהיא נמדדת בעיני הרוב היהודי - לא יכול לעבוד. שיתוף הפעולה שרינאוי זועבי נאחזת בו כמו במשענת קנה רצוץ הוא במידה רבה באמת קנה רצוץ. גרוע מכך, הוא מכשיר את אי השוויון כמודוס אופרנדי. ההשתתפות במשחק הזה משרתת את אי השוויון, כולנו משרתים אותו ועד שלא נפסיק את משחק המילים הזה, הוא ימשיך להעמיק. היכולת להתקדם לעבר שוויון מגיעה במקום שבו רואים את אי השוויון ולא מוכנים לקבל אותו עד שיהפוך לשוויון הלכה למעשה. 

ברור שהיותה של המדינה יהודית חשובה לרוב הציבור היהודי יותר מכל עקרון אחר והחשש שלו מאובדן הרוב מניע את העיוורון הפוליטי הזה. אבל יש דרכים ליצור חוקה רחבה ומאוזנת שמתייחסת גם לזה. השתתפות הערבים בקואליציה היא שיתוף פעולה חיוני, אבל הוא נשען על האדנים הלא נכונים. כשאי השוויון היא האקסיומה, הדמוקרטיה היא פנטזיה.

לחצו על הפעמון לעדכונים בנושא:
------------------------------

* [ערבים](/ty-tag/0000017f-da32-d249-ab7f-fbf290640000)