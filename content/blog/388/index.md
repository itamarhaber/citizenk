---
date: 2019-03-12 09:03:00+02:00
description: ???
source: https://www.haaretz.co.il/blogs/karenhaber/2019-03-12/ty-article/0000017f-f8f0-ddde-abff-fcf594a70000
tags: דעות
title: כווולם במקהלה של נתניהו
---

אין שום דבר מהפכני, אמיץ או אוונגארדי ב[ביקורת שמתחה רותם סלע](/gallery/2019-03-10/ty-article/0000017f-e3a8-d9aa-afff-fbf8917d0000) על שרת התרבות מירי רגב ורינה מצליח בראיון שנתנה השרה ל"פגוש את העיתונות". העובדה שהם נתפשים ככאלה נובעת מהעובדה שסלע הפכה באחת לאויבת הציבור הרגעית, לעוד אחת ששמה מראה שאף אחד לא מוכן להביט בה. מי שסימן אותה הוא ראש הממשלה בנימין נתניהו, שכבר שנים מתרגל פומבית את הוקעת הערבים והלא-יהודים אזרחי ישראל והפך פלסטינים, ערבים ושמאלנים, כמכלול, לתומכי טרור ואויבי המדינה רק משום שככה הוא מגדיר אותם. 

הנקודה היא עד כמה ישראל גזענית ואלימה. כי מה אמרה סלע? שאזרחים אמורים להיות שווים ואין זה משנה אם הם ערבים או יהודים, נשים או גברים, סטרייטים או להטב"קים וכיוצא בכך? תכל'ס היא לא הלכה הרבה יותר רחוק מהדברים שהקריא דוד בן גוריון ב-14.5.1948: "...תהא מושתתת על יסודות החירות, הצדק והשלום לאור חזונם של נביאי ישראל; תקיים שויון זכויות חברתי ומדיני גמור לכל אזרחיה בלי הבדל דת, גזע ומין... אנו קוראים - גם בתוך התקפת הדמים הנערכת עלינו זה חודשים - לבני העם הערבי, תושבי מדינת ישראל, לשמור על שלום וליטול חלקם בבניין המדינה על יסוד אזרחות מלאה ושווה ועל יסוד נציגות מתאימה בכל מוסדותיה, הזמניים והקבועים". 

 עברו לתצוגת גלריהמתוך הסטורי של רותם סלעצילום: צילום מסך מחשבון האינסטגרם של rotemsela1את התגובה של נתניהו לסלע הגורסת כי "לפי חוק יסוד: הלאום שהעברנו, ישראל היא מדינת הלאום של העם היהודי - ושלו בלבד" - ניתן לסכם במשפט "70 שנה ופאשיזם". ישראל היא ביתו הלאומי של העם היהודי אך במקום שיתקיים בה שוויון אזרחי, יש בה סוגי אזרחות שונים. מדינת לאום יכולה להיות מדינת כלל אזרחיה, זה תלוי בה ובמנהיגיה. עבור ראש הממשלה הנוכחי היא לא יכולה להיות והבעיה היא האחרים שמתיישרים לפיו, שבשתיקתם נותנים לזה לעבור. 

אלה אנחנו, הרוב החילוני והדמוקרטי האילם, שמאפשר את זה. זו ההסכמה שלנו למונופול הרבני, לסטטוס קוו, לכיבוש, לחוק הלאום, לחוק הפונדקאות, לצמצום בקצבאות הנכות והזקנה, ליוקר המחיה, לשחיתות וסיאוב. זו המוכנות שלנו לחיות עם כל אלה כל עוד לנו נוח בבועה הקטנה שלנו, אנחנו הצפרדעים שמשתכשכות בסיר המתחמם. כן, ערבבתי פה המון דברים, אבל כולם נוגעים לעובדה שכל עוד לא מרעידים אותנו - אנחנו לא ממש יוצאים מהחורים. מחכים עד יעבור זעם, אך זה רק מתקבע ומרעיל כל חלקה טובה. הלא-יהודים טובים בבתי מרקחת, בבתי חולים, באיסוף זבל ובאתרי הבנייה, אבל הם לא שווים ובקצב הזה לעולם גם לא יהיו. 

שיתוף הפעולה של הציבור הערבי עם השלטון היהודי מתוך המציאות המשותפת וההבנה כי כולנו חולקים גורל משותף - אינו מופרך. אם המטרה היא שוויון ודמוקרטיה אז אסור לכל מי שרואה את עצמו חבר במחנה הדמוקרטי, מימין או משמאל, לשתוק מול העוול המתמשך שראש הממשלה מנסה למסד. קואליציה עם מפלגות ערביות היא לא טאבו. העובדה שהיא הפכה לכזו ונמצאת בבסיס התעמולה במגזר היהודי, מעידה עד כמה הפכה הלאומיות והגזענות לאינהרנטית אצלנו. 

בדמוקרטיה אין אי שוויון אזרחי, אין שוויון "בכפוף לתנאים" - או שיש שוויון או שכולנו לא שווים. פייגלין, בן ארי, בן גביר, בנט, סמוטריץ', שקד, רגב, אקוניס, ארדן ועד גנץ ולפיד - כולם לוקחים חלק במקהלה של נתניהו אשר מוותרת על 20% מהאזרחים ועל 100% מהדמוקרטיה. ורותם סלע? היא בסך הכל אדם שפוי שתגובת ראש הממשלה לדבריו רק מעידה עד כמה נטרפה דעתה של המדינה. אלה אנחנו, וזו סיבה טובה להתבייש, אבל גם סיבה טובה לצאת למלחמה על הדמוקרטיה ולהציף את הרחובות כי אזרחים מסרבים להיות אויבים. את הלאומיות המסוכנת הזו אפשר לעצור יחד. ובפרפרזה על מרטין לות'ר קינג ג'וניור, או שנלמד לחיות בדו קיום כאחים או שנמות כולנו יחד, זה נכון היום יותר מתמיד.