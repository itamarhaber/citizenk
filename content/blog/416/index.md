---
date: 2018-11-26 10:05:00+02:00
description: ???
source: https://www.haaretz.co.il/blogs/karenhaber/2018-11-26/ty-article/0000017f-f8b0-d044-adff-fbf923190000
tags: דעות
title: 'משחקים בתודעת ההמון: המקרה של "אדם גולד"'
---

במארס פרסמתי [טור על אדם גולד](/blogs/karenhaber/2018-03-06/ty-article/0000017f-f898-d887-a7ff-f8fc4bd30000) והופתעתי לגלות כי בעוד שבימין מדובר באושיית רשת פופולרית שדבריה מתקבלים בהתלהבות, אנשי שמאל כלל לא ידעו במי מדובר. אלא שבמחשבה שנייה, זה בכלל לא מפתיע: גולד לא נועד לעיניים שמאלניות אלא להפיץ מסרים בימין, לשנות תודעה ולחזק את תהליך ריסוק שומרי הסף תוך ניסיון לבסס את התפישה שלדמוקרטיה אין ערכים אלא שהיא תהליך בלבד, נטו כלי. 

גולד פעל במשך כ-13 חודשים כפרופיל פיקטיבי ותופעל ככל הנראה על ידי יותר מאדם אחד עד שנחסם לראשונה. פייסבוק מעולם לא אישרה שחסמה את גולד וייתכן שהיתה זו רק פעולת יח"צ. מרבית הסטטוסים של גולד הכילו תכנים ימנים-שמרנים, השתלחויות בחסות האנונימיות כמעט בכל גורם בימין (למעט בנימין נתניהו) ובעיקר תוכן ממוחזר, חלקי עובדות והמון רמיזות שמאפשרות לקורא להסיק את מסקנותיו לבד. הנשיכות מימין בימין, ההיכרות עם המערכת הפוליטית והמשפטית והניסיון להראות ש"אליטת השמאל" השנואה מוסיפה לשלוח גרורות גם בתוך שלטון הימין, העניקו לתכניו נופך חתרני ובועט בקרב ימנים מתוסכלים ש"בוחרים ימין ומקבלים שמאל". 

הרעיון לפיו הבעיה הכי גדולה בישראל היא שהשמאל מחשק את הימין, פשוט לביסוס לפי הלוגיקה של גולד. השימוש בה (למרות שהלכה למעשה ההגמוניה השמאלנית התמוססה) מקל על הדיסוננס שבשאלה מדוע הממשלה הכי ימנית שהיתה כאן לא מצליחה להביא תוצאות. לשיטת הימין, המדינה קודמת לדמוקרטיה ולכן הוא מסמן את שומרי הסף המקצועיים כ"גרורות שמאל" ותוקף אותם. על התדר הזה פעל גולד. 

ואז, ב-31 בדצמבר 2017 העלה גולד פוסט נגד סגנית בכירה במחלקת הבג"צים ולאחריו נראה היה שהפרופיל נחסם. ח"כ אמיר אוחנה עשה קצת רעש תקשורתי על סתימת פיות בפייסבוק והפרופיל חזר. אלא שמתשובת פייסבוק ל[תביעה שהגיש עו"ד איתי לשם](/captain/net/2018-08-08/ty-article/.premium/0000017f-eb96-d639-af7f-ebd7a3780000), מי שחשף את [כל הסיפור](https://www.facebook.com/About.Adam.Gold/), עולה שלא פייסבוק היא זו שחסמה את גולד אלא פעולת עוקץ יח"צנית שנועדה לעשות רעש. בראיון ל[מקור ראשון](https://www.makorrishon.co.il/magazine/92201/) בשבוע שעבר, ביקש "אדם גולד" שיתייחסו לטענות ולא לטוען, למרות שהוא מעולם לא סבל ממעצור בכל מה שקשור להעלאת טענות לגופו של אדם. את הפוסט שכביכול הוביל לחסימה הראשונה קשה לתמצת. הנה הוא מועתק (הטעויות במקור): 

ח"כ אוחנה על הפוסט של גולד על דנה בריקסמן***"באישון ליל גשום וקר ב-17 בדצמבר 1992 עמדה הפעילה הפוליטית דנה בריסקמן ודפקה בהתרגשות על דלת ביתו של השופט אהרון ברק. איך לעזאזל היא הגיעה לדלת של ברק?! ובכן, מוקדם יותר באותו יום החליטה ממשלת רבין לגרש ללבנון באופן מיידי 415 פעילי חמאס וג'יהאד, תוך איפול מוחלט על התוכנית והיעד כדי למנוע את סיכול הגירוש על ידי בגץ והלבנונים. הנחיצות הבטחונית שכנעה אפילו את שולמית אלוני ומפלגת מרץ, אבל שמאלה ממרץ ניצבו דנה בריסקמן מהאגודה לזכויות האזרח. בריסקמן, בוגרת תוכנית המשפטנים של הקרן החדשה לישראל קיבלה הדלפה על דבר הגירוש וביחד עם חברים החליטה לעצור את הצבא בכל מחיר".*** 

כידוע, כל סיפור תלוי באופן שבו הוא מסופר ובהתאם לאינטרסים של המספר. הפוסט של גולד לא רק שאינו חדש ופורסם עשר שנים קודם לכן, הוא גם לא ממש נכון. ככה זה כשהמסר הוא מה שחשוב ולא העובדות. בליל 17 בדצמבר 1992 לא קרה שום דבר מחוץ לבית של אהרן ברק ולו משום שהגירוש כבר אושר על ידי בג"ץ ברוב של שבעה מול חמישה ואף התבצע. גולד מתכוון לליל 16 בדצמבר 1992, שבו השופט ברק היה תורן. הפניה הראשונה נעשתה ע"י עורכי הדין של המוקד להגנת הפרט, לאה צמל ואנדרה רוזנטל, שביקשו צו מניעה לגירוש. ברק לא אישר זאת ודרש לקבל את שמות המגורשים. צמל ורוזנטל כתבו עתירות עם השמות שהצליחו להשיג והן נשלחו, כל אחת בתורה, לביתו של ברק. 

אחרי חצות ואחרי שהגירוש התחיל, עו"ד יהושע שופמן, אז היועץ המשפטי של האגודה לזכויות האזרח, כתב עתירה לפיה צו גירוש ללא זכות טיעון הוא צו בטל. מטרתו לא היתה "לעצור את הצבא" אלא לעצור את ישראל ממעשה בלתי חוקי בעליל. מי שסייעה לשופמן היתה בריקסמן והשניים נסעו לביתו של ברק - נוהל מקובל שלא הוסתר מצוותי הטלוויזיה שהיו שם. גולד ממשיך בפוסט: 

***"בסופו של דבר באקט חסר תקדים - רבים יאמרו שערורייתי - החליט אהרון ברק להיענות לבריסקמן צמל ושות' ולהוציא צו ביניים שימנע את ביצוע גרוש המחבלים ולבלום את האוטובוסים עם המחבלים על גבול הצפון".*** 

דיון בלונדון את קירשנבאום על "אדם גולד"דבר כאן אינו חסר תקדים ובוודאי שלא "שערוריתי": ברק אכן הוציא צו ביניים עד לדיון בבג"ץ בבוקר. זהו נוהל מקובל בו בית המשפט משתמש בזכותו להקפיא את המצב ולאסור על המדינה לנקוט בצעדים בלתי הפיכים בטרם נדונה העתירה. ברק לא "החליט להיענות לבריקסמן", הוא מצא לנכון לדון בבג"ץ בשאלה אם גירוש ללא זכות טיעון הוא מעשה חוקי. לאור המשפט הבינלאומי (תקנה 43 לתקנות האג, אמנת ז'נבה) ולאור החלטות מועצת האו"ם (607, 608, 636, 641, 681, 694, ו-726) יש היגיון בכך. יש כאן שאלה של איזון בין זכויות אדם לצרכי הביטחון של ישראל. גולד ממשיך: 

***"בגץ אמנם אישר לבסוף את הגירוש אולם העיכוב "הצליח בגדול". הודות לעיכוב, גילתה ממשלת לבנון על התוכנית, סגרה את השערים וחסמה את מעבר המחבלים בעזרת מחסומים ותלוליות עפר. בשל העיכוב מאות המגורשים התמקמו בשטח הפקר, במחנה אוהלים ארעי במרג' א-זוהור מצפון לרצועת הביטחון. הסיטואציה הייחודית של המחנה יצרה הד תקשורתי עד שבסופו של דבר החסימה הלבנונית והלחץ הבינלאומי הביאו להחזרת מרבית המגורשים לשטחי מדינת ישראל.* *בין המחבלים שחזרו היו בכירי הטרור שבמהרה היו עתידים להוביל את גל הטרור שישטוף את ישראל ולרצוח מאות רבות של ישראלים. האירוע ותחושת הבגידה הפנים-ישראלית עוררו תגובות חריפות ביותר, הארץ רעשה וגעשה וראש הממשלה רבין תקף בחריפות את בריסקמן וחבריה והביא לעולם את הכינוי המיתולוגי "האגודה לזכויות החמאס".*** 

בג"ץ אכן אישר את הגירוש, לבנון אכן סגרה את השערים, אבל חזרתם של מרבית המגורשים לא נעשתה בגלל זה. הם אמנם נותרו בשטח ההפקר שבין לבנון לישראל, אך בינתיים חלק מהעתירות כבר החלו להתברר: באחד המקרים התברר כי לא היתה עילה לגירוש וישראל שילמה פיצויים, בחלק אחר התגלה כי מדובר בעצירים ששוחררו כמה ימים קודם לכן ולא נמצאה עדות למסוכנותם. עד ינואר 1993 הוחזרו 16 שגורשו בטעות וחמישה בשל מצבם הרפואי. חודש לאחר מכן, בעקבות הסכם עם ארה"ב ולא בגלל בריקסמן, קיצרה ישראל את משך הגירוש והחזירה את המגורשים. רבין תקף וכינה את האגודה לזכויות האזרח "האגודה לזכויות החמאס", חודשיים קודם לכן, מיד אחרי שהסתיים הדיון בעתירה, אבל גולד הפנה את הדברים לבריקסמן כי זו היתה מטרתו. נמשיך עם דבריו: 

***"ולמה אני מזכיר לכם את הסיפור העגום הזה? בטח לא תאמינו, אבל אותה פעילת שמאל קיצונית, הבכירה "באגודה להגנת החמאס" שזכתה לנאצות חריפות מרבין, ההיא מהדלת של ברק שעקפה הרחק משמאל את יוסי שריד, שולמית אלוני ונעמי חזן מרץ - אותה דמות מופת משמשת כיום כאחת הדמויות החזקות במערכת המשפט. זה לא ציני, בריסקמן אשכרה מכהנת כסגנית הבכירה של מנהלת מחלקת הבגצים ולטענת רבים כבר שנים היא בפועל הדמות החזקה במחלקה".*** 

דיון בתופעת אדם גולד בגלי ישראלשנאמר "יצא המרצע מהשק". מחלקת הבג"צים, זו שבימין כל כך אוהבים לשנוא, היא זו שעל הכוונת. אליבא דגולד, מחלקה זו היא סניף של הקרן החדשה, שזה כידוע גרוע יותר מסניף של מרצ. וללא קשר, הגירוש ללבנון כן היווה נקודת מחלוקת ולראייה שגם פרקליטת המדינה דאז, דורית בייניש, וגם מנהלת מחלקת הבג"צים, נילי ארד, סירבו להגן עליו. מי שנאלץ לטעון בשם המדינה בבג"ץ היה היועץ המשפטי לממשלה דאז יוסף חריש. 

***"מי נתן למגנת החמאס לייצג את המדינה? כיצד קודמה דמות שמאל כל כך קיצונית לפסגת מערכת המשפט? האם בריסקמן פשוט השתלבה בטבעיות באקלים הפוליטי השמאל קיצוני במחלקת הבגצים? ולמה לא לפחות נפסלה בייצוג מול האגודה ויתר ארגוני הקרן החדשה? בכנות, האם מישהו יכול לדמיין תופעה מקבילה במסגרתה איתמר בן גביר - שכמובן נמצא עמוק בתוך הקונצנזוס ביחס לעבר של בריסקמן בגירוש המחבלים - הופך לאיש שמנסח, משפיע ולעתים מכריע מהי העמדה הבטחונית-פוליטית של מדינת ישראל?"*** 

שימו לב כיצד פעילת זכויות אדם הפכה לדמות שמאל קיצונית, שכן לפי הלוגיקה של גולד כל הסיפור נבע רק מאהבת מחבלים. מבחינתו, אם בריקסמן שייכת למחלקת הבג"צים - כל המחלקה צבועה. יתרה מכך, שימו לב לשקר הבא: ממתי פרקליט במחלקת הבג"צים "מנסח, משפיע ומכריע מהי עמדתה הביטחונית-פוליטית של ישראל"? תפקיד המחלקה הוא ייצוג רשויות המדינה בהליכים המוגשים לבית המשפט העליון בתחומי המשפט המנהלי והחוקתי. שום עמדה, שום ביטחונית, שום פוליטית. וגולד מסיים: 

***"והאם יש מצב שאחרי שנים של בכיינות, שקד וממשלת הימין סוף סוף מקבלים הזדמנות לעשות סדר אמיתי בטרללת של מחלקת הבגצים אבל הם יוותרו עליה ויתנו לאבסורד הזה להמשך? אלוהים אדירים, איזו בושה".*** 

אין פה שום אבסורד. מחלקת הבג"צים מייצגת את המדינה, אבל גולד מבקש לצייר כאילו יש בכך בעיה. הוא יורה חצים, מסלף אמיתות, רומז רמיזות והנה לכם "סלט הקרן החדשה של אדם גולד", אותו אפשר לספר כמו כל סיפור קונספירציה על פעילי זכויות אדם והקשר שלהם לקרן החדשה. האם זה תיאור אובייקטיבי? לא. אבל למי אכפת? 

בריקסמן ייצגה את האגודה לזכויות אדם כי הגירוש היה מנוגד לאמנת ג'נבה, חד וחלק. היא הגיעה עם העתירה לביתו של ברק שראה הצדקה בהוצאת צו מניעה עד לדיון בבג"ץ שבסופו אושר הגירוש. מינויה לפרקליטה במחלקת הבג"צים ואח"כ לסגנית מנהלת הוא לא שערורייה ולא טרללת, אלא מינוי מקצועי. עורכי דין שמתמחים בזכויות אדם הם בדיוק האנשים שצריכים לעבוד במחלקת הבג"צים, זו לא אליטה שמאלנית. 

הטענה לפיה גולד "כותב לכולם" אינה נכונה, הוא כותב רק לימין. הטענה שהוא כותב דברים חדשים גם היא לא נכונה כפי שהראתי וגם הטענה שהוא כותב כ"לוחם למען הדמוקרטיה" היא שטות. דמוקרטיה אינה ויתור מראש על ערכים של זכויות אדם ושוויון. גולד מתבסס על עובדות אך צובע מסקנות מעוותות ומגמתיות במרקר בוהק. הטענה שהוא נרדף על ידי "השמאל סותם הפיות" היא לא פחות ממגוחכת. לכך יש להוסיף את העובדה שהצלחתו ברשת היא תוצאה של מניפולציות מכוונות ופוטנציאל השיקוף שלהן במציאות. 

בחודש יולי נחסם החשבון של אדם גולד סופית. הוא עבר לטוויטר ומשם הוא מוסיף לציין מדף אנונימי. מיהו אדם גולד היא השאלה הפחות מעניינת. מה שעומד מאחורי "אדם גולד - התופעה" צריך להטריד כל אחד ואחת מאיתנו. מה שקורה ברשת לא נשאר ברשת והופך את המציאות לווירטואלית, לכלי משחק בידי גורמים אינטרסנטיים המחזיקים קלפים המשנים לחלוטין את כללי המשחק. אמרתי משחק? סליחה, התכוונתי מציאות.