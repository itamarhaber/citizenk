---
date: 2017-08-10 11:03:00+03:00
description: ???
source: https://www.haaretz.co.il/food/cookingwithkids/2017-08-10/ty-article/0000017f-f8e7-d887-a7ff-f8e784cb0000
tags: בישול
title: עוגת קפה מהירה ליד הקפה
---

שבת בבוקר, יום יפה. אמא כותבת ושותה המון קפה, אבא לא קורא המון עיתון כי הוא ישן והילדים רוצים פנקייק לארוחת בוקר כי מסורת זו מסורת. עכשיו צריך להגיע קטע על בלון אבל זה צפוי, אז במקום החלטנו שהפעם מגיע לאם המשפחה משהו שיחמיא לרגעי השקט היחסי עם הקפה. 

יש הרבה בעיות עם קבלת החלטות דמוקרטית כידוע, בטח כשזה מגיע לסוגיה ה"הו כה מהותית" איזו עוגה נאפה היום. אצלנו התנהגות הבוחרים זו כרוניקה ידועה מראש שמסתיימת [בעוגת שוקולד](/food/cookingwithkids/2017-02-02/ty-article/0000017f-f8ec-d044-adff-fbfde32d0000) ואם אנחנו באמת נועזים [בעוגת קינמון](/food/cookingwithkids/2016-07-05/ty-article/0000017f-f8d1-d47e-a37f-f9fd453f0000): הבנזוג לא אוהב עוגות, הבכור אוהב עוגה אחת, קטינא מעדיף לרוב עוגות שוקולד, המרכזית נושאת את הפוטנציאל להתאכזב דווקא משום שהיא תרצה להתנסות במשהו חדש ואני אציע שנחכה ליום עם אורחים כי אחרת מרבית העוגה תיזרק וכבר לא נעים להפיל עוד התנסויות קולינריות על השכנים. 

בכל מה שנוגע לקבלת החלטות ואפיית עוגות, תרשים הזרימה שלנו די צפוי: אם רוצים עוגה ולא מגיעים אורחים זה ייגמר בעוגת שוקולד ואם באים אורחים נפתחת הדלת לארץ האפשרויות הבלתי מוגבלות. וכשסופסוף נפתחת האפשרות לפעילות מחוץ לנוהל, אז כל מה שאפשר לעשות הוא לגרד את מה שיש בבית ולקוות לטוב. 

כשזה מצליח אז חולקים. 

**עוגת קפה ואגוזים** 

תבנית אינגליש קייק אחת או בתבנית קוגלהוף (לתבנית מלאה יש להכפיל כמויות, הכמות הזה תספיק רק לעוגה נמוכה) 

**מה צריך?** 

100 גרם חמאה רכה 

3/4 כוס סוכר חום (אפשר גם חצי כוס חום ורבע כוס לבן) 

כוס ורבע קמח 

1/4 כפית מלח 

100 גרם אגוזים טחונים דק 

2 ביצים טרופות 

אספרסו קצר מעורבב עם רבע כוס שמנת לבישול 9% או חלב (או במקום – שליש כוס נס קפה חזק ללא סוכר ומקורר) 

**איך מכינים?** 

מחממים תנור ל- 175 מעלות. 

לקערה יבשה מכניסים את החומרים היבשים: קמח, מלח, אגוזים, ומערבבים. 

מכניסים לקערת המיקסר את הסוכר והחמאה ומערבלים לתערובת אחידה ובהירה. מוסיפים את הביצים בשתי פעמים ומקציפים הקצפה יסודית לתערובת תפוחה. 

מכניסים כשליש מהתערובת היבשה תוך כדי הקצפה ואז מוסיפים שליש מהקפה והשמנת ושוב מערבבים עד שמתקבלת תערובת אחידה וחלקה. 

יוצקים לתבנית אפייה משומנת ומכניסים לתנור לחצי שעה עד 40 דקות או עד שקיסם שנתקע במרכז יוצא עם מעט פירורים עליו. 

לקרר. 

זה נפלא ככה, אבל אם יש אורחים ואתם ממש רוצים להרשים מוסיפים קצפת קפה (קצפת עם שוט קר של אספרסו) תעשה את העבודה.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)