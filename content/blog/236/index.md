---
date: 2020-07-24 08:00:00+03:00
description: ???
source: https://www.haaretz.co.il/blogs/karenhaber/2020-07-24/ty-article/0000017f-f8e5-d887-a7ff-f8e5af8a0000
tags: דעות
title: בתחנה בבאר-שבע לא הוצב תמרור אדום
---

בין כל ההתרחשויות הדרמטיות השבוע לבין המשך העלייה במספר הנדבקים/ מונשמים / מתים; בין הפגנות (יו, תראו ציצי!) לבין ההתקוטטות המילולית המאפיוזית בין מיקי זהר לישראל כ"ץ; בין חוקים, תקנות והנחיות לבין איכונים וסמכויות; בין מובטלים לחוסר ביטחון כלכלי - אין פלא שהחלטת בית המשפט המחוזי [לזכות את שני הנאשמים](/news/law/2020-07-20/ty-article/0000017f-e150-d7b2-a77f-e35729490000) ממעורבות בתקיפתו של מבקש המקלט הבטום זרהום בתחנה המרכזית בבאר-שבע ב-2015, עברה מתחת לרדאר. 

יעקב שמבה ורונן כהן זוכו מחמת הספק אחרי שהשופט אהרון משניות קבע כי לא ניתן לשלול את טענתם כי היכו את זרהום, בן 29 במותו, מפני שסברו בטעות שהוא מחבל, זמן קצר לאחר שאירע פיגוע במקום. תשעה ישראלים תועדו מכים את זרהום בעודו מתבוסס בדמו אחרי שנורה. רק ארבעה כתבי אישום הוגשו, בשניים מהם נחתם הסדר טיעון מקל, והשניים האחרים, שסירבו להסדר, הובאו למשפט. 

הפסיקה הולכת בדרכה של "[הלכת אלטגאוז](/misc/2006-10-25/ty-article/0000017f-da7d-dea8-a77f-de7fe30a0000)" הקובעת "הגנה עצמית מדומה" (שעטנז בין סעיף 34 י' ו-יח' לחוק העונשין) שפוטרת אדם מאחריות פלילית בהנחה שפעל מתוך הגנה עצמית, בהנחה שבאמת האמין כי הוא מצוי במצב בו נדרשת הגנה עצמית, גם אם אמונה זו בטעות יסודה. הסעיף הזה נועד להגן על אדם שפעל בשוגג בניגוד לאדם שפעל מתוך כוונה להרע, הבחנה חשובה במשפט הפלילי, שמפרידה בין המנוולים לאלה שנקלעו לסיטואציה ופעלו בתוכה. 

אין ספק שהלך הרוח של שמבה וכהן מתאים, אולם, בפסק הדין התעלם השופט מהעובדה שלשם הוכחת קיומה של הגנה עצמית מדומה, יש צורך להוכיח קיומם של מספר תנאים, ובהם: מיידיות, כלומר שהמעשה נדרש מיידית לשם הדיפת התקיפה, התנהגות לא פסולה ונחיצות. תנאים אלה לא ממש מתקיימים בסיטואציה שבה היה זרהום מנוטרל. 

 עברו לתצוגת גלריהזרהוםצילום: מתוך עמוד הפייסבוקאינני יודע איך לפרש מצב שבו אדם מתבוסס בדמו ושוכב על הרצפה, אלא כמצב שבו לא נשקפת שום סכנה מיידית מצד מי שנחשד כתוקף. אני גם לא יודעת באיזה לקסיקון הוגדרה התקיפה הזו כהתנהגות הגיונית. גם אם לוקחים בחשבון את האווירה, החשש והזיהוי המוטעה כמחבל, מרגע שלא נשקפת סכנה מצד "המחבל" - לא הורגים אותו. אין חולק שזו לא סיטואציה נורמלית בשום קנה מידה, אפשר להבין את הטעות, אבל הסלחנות נגמרת ברגע שלתמונה נכנס אלמנט הנקמה ואובדן העשתונות. 

[צודק מרדכי קרמניצר](/news/law/2020-07-20/ty-article/.premium/0000017f-e2b6-d9aa-afff-fbfe17ab0000), המשפט הוא מלאכת מחשבת. אבל לבית המשפט יש תפקיד גם ברמת השיח הציבורי. פסק הדין הזה יכול היה לשמש להדגשת הצבע האדום של הקו בו עובר הגבול בין נטרול מחבל לבין תקיפת פצוע וחסר ישע. במקום זאת, בית המשפט בחר בטיוח שהופך את הסף המוסרי ללא רלוונטי. ברמה המשפטית, כפי שרואות עינינו, לגמרי אפשר להצדיק את הסיטואציה שבה נמצאו שמבה וכהן, אך המשפט אינו בועה מנותקת והמסר של פסק הדין סלחני ומותח עד הקצה את יריעת ההגנה על הנאשמים. 

בין סעיפי החוק היבשים, אי שם בין סעיף קטן י' לסעיף קטן יח', בין דקדוקי המשפט הפלילי, נפל הבטום זרהום שוב. הפעם, הופל עליו ספסל בית המשפט ולא ספסל תחנה מרכזית. הבעיה העיקרית של זרהום, למעט העובדה שהוא מת, היא היעדר קול שישמיע את זעקתו. לו רק היה לבן יותר, אזרח יותר, יהודי יותר - היו רואים אותו. בישראל, אנשים כמו זרהום הם שקופים למרות צבע עורם ומותם הוא בגדר נזק היקפי, טרגדיה כלשון השופט. זרהום היה קורבן "לאווירה של פחד ובהלה בציבור". 

אלא שכעת זרהום הוא גם קורבן של פסיקה מקלה. בעוד שהשופט משכיות לא יכול היה להימנע, כדבריו, מהתייחסות להקשר של אירועי הטרור התכופים של מפגעים יחידים באותה תקופה (אוקטובר 2015), הוא נמנע בהחלט מההקשר המוסרי וההרתעתי. ייתכן כי הדבר כן הציק למצפונו, ולכן הוא הוסיף שלמרות הזיכוי אין להקל מחומרת האירוע ויש לקוות כי יהווה "תמרור אזהרה למניעת הישנות מקרים דומים". 

תמרור אזהרה שאין עונש הרתעתי בצדו משול להיעדר תמרור אזהרה. אין הרתעה, יש כסות של "הגנה עצמית מדומה" וזו מתאימה ככפפה ל"תחושה מוסרית מדומה". נפתור את מותו של הבטום זרהום כטרגדיה מבלי להבין שזו רק מערכה קטנה בתוך טרגדיית ההצדקות של מדינת ישראל.