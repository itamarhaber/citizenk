---
date: 2018-10-04 10:05:00+03:00
description: ???
source: https://www.haaretz.co.il/food/cookingwithkids/2018-10-04/ty-article/0000017f-f8db-d044-adff-fbfb3d560000
tags: בישול
title: 'ונאמר: ראמן'
---

כולם דיברו על אחרי החגים, אף אחד לא דיבר על האפשרות שבשני ימי החופש אחרונים אקבל שלושה ילדים חולים. זאת למרות שקארמה לא נמנית על האושפיזין ובעצם גם סוכה לא היתה. שרועים להם שלושה ולכל אחד ערכת טישו ופח צמוד, תשושים ואומללים. כל מחשבה על אוכל, בחיי – בדקתי, העבירה בהם צמרמורת ואני לא מתביישת לומר שלמרות הלב הנכמר מרחמים, היתה קצת נחת ממנוחה מהמטבח אחרי כל כך הרבה ימי סביאה. ואז עלה רחש שהתגבש לבקשה חלושה של אלה שאפס כוחם – ראמן. 

מעולם לא הכנתי ראמן. כנראה שהגיע הזמן לנסות. [ראמן](/food/soups/2016-02-22/ty-article/.premium/0000017f-e354-df7c-a5ff-e37e68750000) הוא מאכל יפני, או למעשה תרגום של מרק אטריות סיני למטבח היפני. מנת אטריות המוגשת בקערה עם ציר ותוספות שונות שלרוב כוללות גם בשר או דג. יש המון דרכים להכין ראמן, קראתי מתכונים שונים ומשונים, חיברתי את זה עם הטעמים העדינים יחסית שהילדים (שלי) מעדיפים ובישלתי את זה כך שכל אחד יוכל לשים לו בקערה את מה שירצה. זה לא הרבה עבודה, זה רק מצריך קצת סבלנות ולהיות מוכנים עם המוצרים. 

הייתי סקפטית, זה כתוב בהוראות ההפעלה שלי, אבל הריחות המעולים שעלו נתנו לי להרגיש שככל הנראה אני טועה. טעיתי. ראמן ביתי זה מעולה. ברגע שמבינים את הקטע, וזה לא לוקח הרבה, אפשר להתחיל לשחק עם הטעמים. 

**ראמן ביתי עם חזה עוף (6 מנות)** 

**מה?** 

2 ליטר [ציר מרק](/food/recipes/2005-11-24/ty-article-recipe/0000017f-db2e-d3ff-a7ff-fbaed1770000) (עוף / בקר / ירקות), אפשר גם מים – אם עושים ציר עוף במיוחד לראמן, כדאי להוסיף לו: ראש שום מקולף, כמה קוביות של שורש ג'ינג'ר מקולף וזר עשבי תיבול שכולל פטרוזיליה, כוסברה ולמון גראס. 

6 ביצים 

600 גרם אטריות ראמן, או אודון, או ביצים 

600 גרם חזה עוף נקי 

**מרינדה לעוף:** 

1 כף סילאן, 60 מ"ל סויה (רבע כוס), 40 מ"ל מים (שישית כוס) ו-6 שיני שום כתושות לפחות (או 2 כפיות שבבי שום) 

**לראמן:** 

1 גזר 

1 בצל לבן (לא חובה) 

1/2 כרשה 

6-8 בצלים ירוקים 

6-7 פטריות שמפיניון 

1/2 קופסה של נבטים סיניים 

צ'ילי אדום פרוס דק או צ'ילי מיובש 

4-5 כפות אצות וואקמה מיובשות 

4 כפות שטוחות של מחית מיסו כהה (אדום) 

2 כפות שמן שומשום 

6 כפיות מירין 

6 כפיות סאקה סאקה 

**איך?** 

משרים את העוף במרינדה לפחות חצי שעה, אבל אם בלאו הכי מתכננים את הארוחה הזאת אז עדיף לפחות 4 במקרר. 

בסיר קטן מבשלים את הביצים 6 דקות במים רותחים, מוציאים ומעבירים למי קרח כדי להפסיק את הבישול. 

פורסים את הכרישה, ואת הבצל אם רוצים, לפרוסות דקות. 

מקלפים את הגזר וחותכים אותו דק מאוד או לחלופין מקלפים אותו לרצועות דקיקות. 

פורסים את הבצל הירוק לפרוסות דקות ואלכסוניות ופורסים את הפטריות לפרוסות בינוניות או שחותכים אותן לשמיניות. 

מכניסים את הכרישה, הבצל, הבצל הירוק, הפטריות והצ'ילי לסיר, מוזגים ציר מסונן ומרתיחים. 

בינתיים מרתיחים מים בסיר נוסף ומבשלים את האטריות בהתאם להוראות על האריזה ומסננים. 

צולים את העוף במחבת נון סטיק ללא שמן, ונותנים בכל פעם לרוטב להתקרמל ולהשחים מכל צד. מוציאים את הנתחים ומניחים אותם בצד. 

כשהמים בסיר המרק רותחים מוסיפים את המיסו, האצות והנבטים, מערבבים היטב ומנמיכים את הלהבה. 

פורסים את העוף. 

מקלפים את הביצים וחוצים אותן. 

מכבים את האש מתחת למרק, מוסיפים את שמן השומשום ומערבבים. 

**הרכבה:** 

לכל קערה מוזגים כפית מירין, כפית סאקה וכפית סויה. 

מוזגים לכל קערה את המרק, מוסיפים את האטריות, את הביצה הקשה ואת נתחי העוף מלמעלה ומגישים, אפשר לעטר בכוסברה קצוצה או בצל ירוק ואפשר גם בלי.