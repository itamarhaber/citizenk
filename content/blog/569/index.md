---
date: 2017-07-12 13:05:00+03:00
description: ???
source: https://www.haaretz.co.il/blogs/karenhaber/2017-07-12/ty-article/0000017f-f8c4-d460-afff-fbe608000000
tags: דעות
title: האם נשים הן "פרצה קוראת לגנב"?
---

מפקד גדוד קרקל הושעה מתפקידו לחודש בשל חקירת מצ"ח הנוגעת לקשר רומנטי, היינו יחסים בהסכמה, עם קצינה אחרת ביחידה. ההוראות הצה"ליות שוללות כל מערכת יחסים אינטימית בין מפקד לפקודיו מהסיבה הפשוטה שמערכת היחסים בין מפקד לפקודיו מושתתת על יחסי מרות. עד כאן הכל הגיוני, זוהי נורמה שהפסיקה מנסה להחיל גם על החברה האזרחית גם כאשר מערכות היחסים נעשות בהסכמה. במקרה של מערכת יחסים רומנטית, על מנת למנוע עילה של הטרדה מינית יש לדווח על הקשר ולפעול לביטול יחסי המרות, זה נכון באזרחי וזה נכון בצה"ל.

אתמול, יום שלישי, צייץ חבר הכנסת סמוטריץ' בטוויטר את הידיעה על ההשעיה וידיעה נוספת בה מפקד גדוד קרקל, שהוא גדוד מעורב, דיבר בזכות שילוב נשים בצה"ל וטען כמובן לקשר הדוק בין שני הדברים, ואף הרחיב לטובת "המיתממים" כדבריו: "עירוב קבוע בין המינים שיוצר קרבה ואינטימיות לאורך זמן הוא בעייתי תמיד. בסביבה קרבית ובגילאים צעירים הבעיה מחריפה. במסגרת צבאית של יחסי מרות הבעיה מחריפה עוד יותר. מי שמתכחש לזה מתכחש לטבע האנושי ויוצר פרצה שתקרא לגנב. נבון לא נכנס לבור שחכם יודע לצאת ממנו."

אמנם הפקודה הצה"לית מדברת על שילוב, אבל סמוטריץ' משתמש במושג עירוב, ממש כמו עירוב מין בשאינו מינו, משל היו פשתן וצמר, שעטנז. אז זהו שאין כאן עירוב, יש כאן שילוב וההבדל חיוני. השימוש במילה עירוב על ידי סמוטריץ', במודע או שלא במודע, מלמד על הכותב יותר משהיה רוצה. לא מערבבים בין המינים, משלבים ביניהם למימוש שוויון. אלא שסמוטריץ', חבר כנסת בישראל, לא מאמין בשוויון, לא בין יהודים ולא יהודים וגם לא בין נשים לגברים. הא לכם עוד סיבה מצוינת להפרדת הדת מהמדינה בישראל אם ברצוננו להיות ככל העמים במאה ה- 21. מותר לסמוטריץ' להחזיק בדעות לא שוויונית כאדם פרטי, כמחוקק במדינה שדה יורה דוגלת בשוויון, אין מקום למחוקקים שמראש תפיסת עולמם נוגדת שוויון בסיסי בין אזרחים.

 עברו לתצוגת גלריהאמנם הפקודה הצה"לית מדברת על שילוב, אבל סמוטריץ' משתמש במושג עירוב, ממש כמו עירוב מין בשאינו מינו. אימון של גדוד קרקל צילום: אליהו הרשקוביץיותר מזה, אם שילוב בין המינים הוא בעייתי, הרי שהוא בעייתי גם בבית, במערכת החינוך, בחוגים, בתנועות הנוער ובמרחב הציבורי בכלל ולכן, לשיטתו של סמוטריץ', הפרדה צריכה להיעשות מגיל צעיר בכל התחומים ובטח בגילאים הצעירים. האם זה מקובל? ברור שלא ולכן זה לא יכול להיות מקובל בשום מקום, גם לא בצה"ל. אלה תנאי יסוד ומי שזה לא מתאים לו יכול לפנות למערכות אלטרנטיביות. התפיסה שקיומן של נשים, צעירות או לא, במרחב הציבורי מהווה "פרצה שקוראת לגנב" היא תפיסה שוביניסטית ופוריטנית המכילה מראש את ההנחה שגברים אינם מסוגלים לעמוד ביצרם ולכן על נשים להיות לא רק צנועות אלא בעיקר מודרות מהמרחב הציבורי. הבעיה היא לא נשים, הבעיה היא חינוך.

והרשו לי להתעכב על "פרצה שקוראת לגנב", מה למעשה טוען כאן סמוטריץ'? ובכן, שאם משהו יקר ערך נמצא במקום גלוי, הרי שיש כאן מן הפיתוי. ועל זה נאמר שכדי שמשהו ייחשב פיתוי צריך שיהיה מישהו שיתפתה. מביך שזה עולם הדימויים של מחוקק במדינה המתיימרת להיות דמוקרטית. אישה אינה פרצה הקוראת לגנב, גבר שרואה בכל אישה אופציה לגיטימית לחמוס הוא הבעיה ואת זה יש לפתור בחינוך. המחשבה שאישה צריכה לכסות את עצמה כדי שלא תהווה פיתוי, כי מרפק או ברך חשופים שלה עשויים לעורר בגבר את החשק, פסולה מעיקרה ואסור שתגיע מפיו של מחוקק. 

ואם נשים הן פרצה הקוראת לגנב, הרי שלפי ההיגיון (או שמא אי-גיון) הסמוטריצ'י (כן, זה אוקסימורון, אני יודעת) מוטב שנציגי מתנחלים לא ישבו במחלקה להתיישבות, שפוליטיקאים לא יהיו קשורים בשום קשר לאילי הון, שנשים לא יצאו מהמרחב הפרטי, שבני מיעוטים לא יתגייסו לשירותי הביטחון ואפשר להמשיך את הרשימה כי כל דבר עשוי להיות בגדר פרצה שקוראת לגנב. רק כדי שפרצה תקרא לגנב, קודם כל צריך להיות גנב.