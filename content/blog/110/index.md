---
date: 2021-06-24 08:09:00+03:00
description: ???
source: https://www.haaretz.co.il/blogs/karenhaber/2021-06-24/ty-article/0000017f-f8a8-d318-afff-fbeb213a0000
tags: דעות
title: במקום שבו האידאולוגיה נכשלת, הפרקטיקה מצליחה
---

מאמציו של בנימין נתניהו לא לאבד את השלטון גרמו לא מעט נזקים, למעט אולי דבר אחד שעשוי להביא תועלת ממשית – יצירת האפשרות הפוליטית לחיים משותפים בין יהודים לערבים. נראה כי "מתוך שלא לשמה, בא לשמה" בסלילת הדרך לממשלת בנט עם הליך לגיטימציה המזורז למנסור עבאס ורע"ם. אין להבין מכך שהקואליציה החדשה הפכה אנשי ימין שחלקם מחזיקים במופגן בדעות של עליונות יהודית לא פחות בצלאל סמוטריץ', לשוחרי שוויון ושלום. הנסיבות הן אלה שלא הותירו להם ברירה, ואין ברירה היא כידוע אם כל ההמצאות. 

יש לא מעט אירוניה בכך שהמיעוט הערבי, שמעולם לא זכה להגנה מפני עריצות הרוב בישראל, הוא רשת הביטחון של הקואליציה הנוכחית. זה לא אומר כמובן שבישראל מתקיימים חיים משותפים, רחוק מזה. אבל לראשונה בחייהם ח"כים ימנים לעילא ולעילא נדרשים להקשיב לערבים ופתאום גם קצת קשה להם להשתמש בעגה שהתקבעה במקומותינו - "תומכי טרור". בקצב הזה הם עוד יכירו בסוף בעובדה שחוק הלאום גזעני ומקפח, וקובע, הלכה למעשה, כי אם נולדת ערבי בישראל לא תזכה מראש לשוויון אזרחי מלא. 

הניסוי הפוליטי שמתקיים כרגע עשוי להתברר כהוכחה נוספת לכך שמשחר ההיסטוריה יריבים מתקשים לשמור על היריבות כאשר נוצרת היכרות. הרבה יותר קל לשנוא על הנייר ולהכליל כשלא מכירים, להשחיר את היריב ולהתאים כל התנהגות שלו לסטריאוטיפים ידועים מראש. הרחקה היא דרך ידועה ובטוחה לשמר סכסוך. אך דווקא חוסר הברירה שמאפיין את השותפות המלאכותית והלגמרי אינטרסנטית הזו עשוי בסופו של דבר להכשיר את הקרקע. 

זו לא הייתה סמנטיקה כשנפתלי בנט אמר מפורשות כי [יש סיכוי לפתוח דף חדש ביחסי יהודים וערבים](/news/politi/2021-06-03/ty-article/0000017f-e758-dea7-adff-f7fb56130000), או כשיועז הנדל נשמע אומר ביום שלישי שעבאס "אינו תומך טרור" - זו הייתה שבירת אקסיומה שאיש מאנשי הימין לא פקפק בה שנים ואף הדהד וחיזק אותה. אף אחד מהם לא שינה את דעותיו הפוליטיות, אבל הצורך הפוליטי הביא אותם להקשבה, שגם אם היא נעשית מתוך כורח, בפועל היא מייצרת שינוי. זה רחוק מהחזון שמאל הדמוקרטי-שוויוני, אבל לפעמים דברים משתנים דווקא ממקום בלתי צפוי. 

עוד מוקדם מדי לקשור כתרים או לדבר על תהליך בדרך לשוויון אזרחי. יש עוד הרבה תחנות בדרך ועוד לא מעט מהמורות. אך ניתן להניח שאם הקואליציה הזו תשרוד, נוצר כאן תקדים לעתיד. באין רוב לקואליציה דמוקרטית-שוויונית, וכשכל אחד צריך להיזהר במעשיו ומילותיו, יש סיכוי שתהליך הלגיטימציה הזה יביא מהר יותר לקיום משותף מכל אופציה מעשית אחרת. ייתכן שבמקום שבו האידאולוגיה לא עשתה את העבודה, דווקא הפרקטיקה תצליח הרבה יותר.

לחצו על הפעמון לעדכונים בנושא:
------------------------------

* [רע"ם](/ty-tag/raam-0000017f-da29-d432-a77f-df3b581a0000)
* [מנסור עבאס](/ty-tag/mansourabbas-0000017f-da27-d42c-afff-dff79fc50000)
* [נפתלי בנט](/ty-tag/naftalibennett-0000017f-da36-d249-ab7f-fbf659430000)