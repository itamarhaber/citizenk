---
date: 2017-06-25 10:19:00+03:00
description: ???
source: https://www.haaretz.co.il/blogs/karenhaber/2017-06-25/ty-article/0000017f-f8dd-d460-afff-fbfff85a0000
tags: דעות
title: לפרוש או לא לפרוש?
---

תשעה ימים נותרו לבחירות על ראשות העבודה, מתשעה מועמדים נותרו שמונה, לפחות עד לזמן כתיבת שורות אלה. שלושה אינם רלוונטיים קרובי, בן-זקן ודיין, אך בעוד השניים הראשונים יישארו באלמוניותם, דינה דיין עושה את צעדיה הראשונים בפוליטיקה הלאומית והיא שם כדי לקבוע הישג ולהפוך לנראית. נשארנו עם חמישה (מסודרים אלפביתית) – בר-לב, גבאי, הרצוג, מרגלית ופרץ. אף אחד מהם לא צפוי לפרוש וכולם נושאים עיניהם לסיבוב השני.

הפרישה של לוין נתפסת בעיני מי שעוקב אחרי מה שקורה במפלגת העבודה שולית. הסקרים לא ניבאו לו הצלחה והוא לא נתפס כמי שיכול היה לנצח, בסך הכל לשפר עמדות. ההימור על גבאי לא קטן, כדי להתקרב לאפשרות של קבלת תיק הביטחון, על גבאי גם לזכות בראשות העבודה וגם בניצחון בבחירות הכלליות. ועדיין, בהינתן האפשרות שבריצה לבד לוין לא היה מגיע להישג משמעותי, הבחירה לחבור לגבאי היא הימור טוב עבור לוין, בטח יותר מהאפשרויות האחרות, מהטעם הפשוט שאצל גבאי יהיה מוערך יותר מאשר אצל כל מועמד אחר.

הצעד שלו טוב לגבאי הרבה מעבר לתוספת החיונית של עוד כחמישה אחוזים תומכים בסיבוב הראשון. במצב העניינים הלחוץ במאבק על ראשות העבודה כל אחוז קובע, לכן ברור מדוע התוספת הזו אינה שולית בפני עצמה. אך החבירה של עמירם לוין שווה הרבה יותר מסך תומכיו. הוא מעניק לגבאי עוד גושפנקא מהסוג שחסר לו, בוסט לכיוון הנכון אם אתה אאוט-סיידר במפלגת העבודה כמו גבאי. אין לגבאי הרבה דרכים לעקוף את המנגנון המשומן של מפלגת העבודה ותמיכת לוין היא צעד בכיוון, צעד שמסייע לו במעגל חברי מפלגת העבודה שאינם חלק מהמנגנון וכל קול קובע.

מרבית ההימורים מעניקים לפרץ עליה בטוחה לסיבוב השני, זה משאיר מקום אחד עליו מתמודדים ארבעה. אבל הריצה לראשות המפלגה אינה סטטיסטיקה בלבד. בסופו של דבר, דווקא עכשיו בישורת האחרונה לפני היום הקובע, התנהלותם של חברי "מועדון החמישה" צריכה להכריע. כל החמישה נוקטים כרגע בשיטת "הנחתום שמעיד על עיסתו", כולם מביאים ערובות לכמה הם מוצלחים, אבל זה לא מה שאמור לספק את הבוחרים. כבר שנים שמפלגת העבודה לא מוצאת את האדם ולא את הפורמולה שיביאו לשינוי.

 עברו לתצוגת גלריהזו קריאה אחרונה להרצוג לפרוש כמו גדול צילום: גיל אליהופרישתו של לוין, שקרוב לוודאי שתהיה האחרונה, הוכיחה שרק אחד ויתר על האגו לטובת עשיית הדבר הנכון, בעולם הפוליטי זה פחות נפוץ. ההישארות במרוץ מעידה שכל מועמד בטוח מספיק בחשיבות נצחונו כדי לא לפרוש, לא ממש תגלית בתחום הפסיכולוגיה. השאלה היא איך זה מתיישב עם המציאות, במקרה אחד, ובמובהק, זה לא, המקרה של הרצוג.

שלוש וחצי שנים נמצא הרצוג בעמדת ההובלה של מפלגת העבודה, 24 המנדטים שהצליח להביא נתפסים כהצלחה בעידן השפל הנוכחי והארוך של המפלגה. הפרסומים האחרונים, שהגיעו בעיתוי מושלם כמו על פי בקשה, מעידים לטובתו. המוכנות לספוג את חצי הביקורת בלי להשיב מלחמה גילו אחריות ציבורית, ערכים ואפילו על וויתור על האגו. המשך המרוץ של הרצוג מעיד על חזרתו של האגו.

הרצוג אולי בעל תכונות חשובות למנהיג העבודה, אבל אם השנים האחרונות לימדו משהו זה שאין לו את זה. עובדתית מצבה העגום של האופוזיציה הוא במידה רבה באחריות הרצוג. אדם שנכשל בהנהגת האופוזיציה לא יהפוך למנהיג קואליציה טוב, גם כי לא יגיע לשם וגם כי מנהיגותו לא הוכחה. מי שלא יודע להנהיג את המיעוט, לא ידע גם להנהיג את הרוב. הקריירה הפוליטית של הרצוג נגמרה, אבל מי שלא מבין את זה הוא הרצוג עצמו. הוא גיבור טראגי, אולי יש לו את כל מה שצריך, אבל מה שיש לו לא מספיק. אפשר להבין את חוסר המוכנות שלו לראות את הכתובת על הקיר, אבל מה עם חברי המפלגה?

הרצוג, יש להניח, לא יסיים את המרוץ הזה בראשות מפלגת העבודה ובכך יביא את הקריירה שלו לסיומה בשפל פתטי וחבל. לפעמים דברים פשוט לא אמורים לקרות, גם אם היו לך את כל הקלפים ביד. הדבר הראוי היה שהרצוג ייקח אחריות ולא יעמיד את עצמו שוב לבחירה, העובדה שהוא לא מעידה עליו וגם על מי ששוקל לבחור בו. זו קריאה אחרונה להרצוג לפרוש כמו גדול ולהראות שטובת מפלגת העבודה חשובה לו יותר מקרב עקר על מנהיגות שמעולם לא הוכיחה את עצמה. לפעמים פרישה מעידה על האדם, יותר מאשר המועמדות עצמה.