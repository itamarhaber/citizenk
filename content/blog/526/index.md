---
date: 2017-11-12 17:03:00+02:00
description: ???
source: https://www.haaretz.co.il/blogs/karenhaber/2017-11-12/ty-article/0000017f-f8d8-d460-afff-fbfeff1c0001
tags: דעות
title: מוטרדות לא מתות, רק מתחלפות
---

שנים טאטאנו את נושא ההטרדות המיניות מתחת לשטיח, ובדרך נשים רבות כל כך התייאשו מהמלחמה בחברה שלא רוצה לראות את הבליטה בשטיח שהלכה והתגבהה. למדנו לדבר על שוויון, לפעול להעצמה, אבל בתוך כללים, מתוך תחושה שאנחנו צריכות לקנות מחדש את השוויון שלנו, שוויון שעקרונית נולדנו אליו אך הוא נבלע בדומיננטיות גברית. 

מתוך הפער הזה, בין חתירה לשוויון ומציאות יומיומית בלתי נסבלת ומטרידה, מגיע [קמפיין #MeToo](/news/world/america/2017-11-07/ty-article/.premium/0000017f-f156-dc28-a17f-fd772ca90000). קמפיין חשוב זה לא הופך את כל הגברים לנאשמים, אבל מוכיח את הבעיה, משקף מציאות מורכבת שכל עוד לא תיחשף במלואה לא תוכל לייצר תיקון. כי החשיפה המלאה היא יומיום של הכרה בהטרדה כחלק מדפוס פעולה שעלול להתרחש. 

קל לחשוב שאלה רק מי שחצו את הקו ונגעו או אנסו, אך למעשה זו הפיכת ההטרדה למשתנה קבוע. העובדה המצערת שכל אישה חיה עם הידיעה שכל יום הוא פוטנציאל להטרדה. ראיית ההטרדה כסנריו אפשרי תופסת אצל כל אישה מקום אחר וסובייקטיבי, אבל היא חלק בלתי נפרד מהקיום. השאלה אינה אם אלא מתי ובאיזו עוצמה, כי הטרדה היא אפשרות בכל רגע נתון. 

המצב החרדתי משהו הזה, שאצל כל אישה פועל אחרת, מביא גם לתופעה המטופשת של אסירות תודה לגברים שאינם מנצלים מצבים. העובדה שהתנהגות ראויה הפכה סיבה להוקרה והערכה, מוכיחה עד כמה הטרדה נוכחת במרחב הציבורי וזקוקה לטיפול. ואם הטיפול הוא זרם בלתי פוסק של עדויות, הרי שקמפיין #MeToo עשה את שלו, הוא מציף בנוכחותו ומעיד על הצורך בתיקון. 

כי הטרדה היא בכל מקום, זה קרוב המשפחה שניצל מצב ונצמד אליך מאחור וקפאת ושתקת ושנים נאלצת לראות אותו ולשתוק, זה הקצין שביקש ממך לשים לב מה את עושה לו, או הזקן בים שנגע בעצמו ולא הבנת מה הוא עושה אבל את המבט זכרת עוד שנים עד שנפל האסימון. זה הקולגה שנתקע פתאום באמצע המשפט ואת יודעת על מה העיניים שלו נחו, זו הנשיקה על הלחי שנענתה בניסיון לח להגיע לשפתיים ומגע השפם המגעיל והרטוב לא יחלוף גם אחרי מאה מקלחות. 

זו פגישת העבודה באחד על אחד עם גבר שאת מוצאת את עצמך מיידעת חברה איפה תהיי ועד מתי או מבקשת שיתקשרו אליך באמצע לברר שהכל בסדר והתחושה הלא נעימה שאת בכלל לוקחת בחשבון אפשרות כזו שמתחלפת בהקלה ובהוקרה כשזה לא קורה. זה המפגש עם הבחור המוצלח כשאת עדיין קטינה ומוקסמת וכשהוא רצה לשכב איתך, את לא רצית אבל הסברת לעצמך שאם לא תתני זה לא יעבוד. אז נתת ולא הבנת שבעצם הוא היה צריך לעצור את עצמו, אבל את עצמך תלקי בכל זאת, כי זאת בטח את. 

 עברו לתצוגת גלריהסטודנטיות מקשיבות להרצאה בנושא הטרדות מיניות בניו ג'רזי. הדרך לתיקון עוברת בחשבון נפש חברתי מוסרי ונוקבצילום: חוליו קורטז / אי-פיזו הפעם שעצרת למלא אוויר בצמיגים בלילה בתחנת הדלק ורכב זר נעצר ולכי תנסי לסגור את הוונטיל כשהדופק שלך עולה ל-200, זה החבר של החבר שלך שמדבר על הדייט של אתמול במונחים של בוכנה, זה המרצה שמציע קפה, זו הפעם שהעמדת פנים ששוחחת בטלפון ותהית אם הגבר מאחור, שנראה קצת מפחיד, קונה את הצגת האומץ. 

אלה כל הפעמים שבדקו לך את התחת, את הציצי, אלה הרמיזות הקטנות, הנגיעות ה"תמימות", הפעמים שאגרפת את המפתח של הרכב כדי להיות מוכנה אם האפס שצועק שהוא מת לזיין אותך ינסה לעבור משלב הדיבורים, שרשרת אינסופית שאת עשויה לצלוח, עד שמגיעה הפעם שמעמתת אותך עם המציאות שלא משתנה – כשאת רואה את הבת שלך מתחילה לקבל את המבטים והיא עדיין לא מבינה. 

הטרדה מינית אינה נוחה, היא פסולה והיא אסורה ובעיקר מצריכה התבוננות במראה. #MeToo הוא המראה שמעבירה את חוסר הנוחות מהאישה הבודדת לחברה כולה. עוד ועוד נשים משתפות ולא כי זה טרנדי, אלא כי נפתחה הדרך לפתוח את הפצע הזה עד הסוף, לשבור את קשר השתיקה. שתיקה שעד היום לא היטיבה עם החברה, להיפך, היא הכשירה את מעבר ההטרדה מדור לדור, מאישה לאישה, מאם לבתה. מוטרדות מיניות אולי מתות, אבל הן תמיד מתחלפות. שנים שכל אחת מאתנו, שלא סיפרה, הולכת עם צללי הספק שהם קווי דמותה של הבאה בתור.  

זה מגרד וזה לא נעים, אבל מה לעשות, ככה זה. אפשר לראות בזה התבכיינות המונית, הכתמה כוללנית של גברים, אבל זה לא מסתיר את השורה התחתונה – אנחנו חיים בחברה שאינה שוויונית ומכבדת כפי שהיינו רוצים ושהמרחב החברתי אינו בטוח. הדרך לתיקון עוברת בחשבון נפש חברתי מוסרי ונוקב, כזה שכואב להכיר בו. 

קמפיין #MeToo מעניק כוח חדש – הכוח לדבר. היה נחמד לו בסיס הסולידריות שלנו היה אחר, אבל הוא לא. הקמפיין הזה כל כך חזק וגורף שהוא מחזיר לכל מי ששנים נשאה את החוויה במחזור הדם שלה את ההזדמנות, להוציא, להקיז ולהפסיק לשתוק, להיות חלק משרשרת מחאה. הוא מעניק תקווה שאחרי הגילוי הזה יבוא תיקון שיבטיח עתיד מודע, שוויוני ובטוח יותר לבנים ולבנות שלנו.