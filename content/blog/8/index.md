---
date: 2022-07-07 06:35:00+03:00
description: ???
source: https://www.haaretz.co.il/food/cookingwithkids/2022-07-07/ty-article/00000181-d2dd-d974-afbd-ffdfd8ac0000
tags: בישול
title: סלט ירוק קיצי ומפתיע
---

אני לא יודעת מה אתכם, אבל הקיץ החם הזה הפך אותי למתבגרת, לפחות בכל מה שקשור לדפוס הפעולה של פתיחת המקרר, חיטוט אינסופי וסגירתו תוך השמעת תלונה ממורמרת. זאת אומרת עד לשבוע האחרון, כשבמקרה הכנתי סלט בהתאם להוראת הרופאה ואז גיליתי שכשהוא במקרר, תמיד יש משהו לנשנש.

זה מתחיל בווידוי שכבר הושמע פה בעבר: אני אלרגית כמעט לכל עלה ירוק ובוודאי לחסה. זו עובדה שמרימה לא מעט גבות והיא הרימה גם את גבתה של הרופאה שישבה מולי והסבירה שאני חייבת לאכול יותר עלים. מפה לשם, נחתי בזרועותיו של הכרוב הירוק, אבל כמה כבר אפשר לאכול [קולסלאו](/food/cookingwithkids/2020-04-28/ty-article/0000017f-f8be-d318-afff-fbff12b40000) על סוגיו? כשמצאתי שומר אצל הירקן, ובקיץ זו בהחלט הפתעה, החלטתי לנסות משהו חדש והתוצאה: סלט מרענן, טעים, שנשמר יומיים לפחות היטב במקרר ולגמרי עונה על הצורך לנשנש, כשלא רוצים פירות או פחמימות, רק משהו מזין, קריר וטוב.

זה סלט ירוק, אבל הוא בסיס טעים שיקבל לא מעט שינויים, למשל במקום שומר אפשר בהחלט להחליף בקולרבי ושמיר קצוץ, להוסיף חמוציות או בצל סגול למי שאוהב, לפזר מעל גבינת פטה, וכמובן להחליף כרוב בחסה – לא יכולה להעיד, אבל נראה לי שזה יעבוד. עדיף להכניס אותו למקרר לשעתיים לפני שאוכלים ולילה שלם יעשה לו ממש טוב.

**סלט כרוב ושומר מרענן (4 מנות גדולות)**

**מה?**

½ ראש כרוב

1 שומר

2 מלפפונים בינוניים

3 בצלים ירוקים בינוניים

**לרוטב:**

3 כפות שמן (זית, בוטנים ומי שאוהב יכול להמיר אחת בשמן שומשום)

2-3 כפות מים

2 כפות חומץ תפוחים, או חומץ בן יין לבן

1 כפית חרדל דיז'ון

מלח

פלפל לבן או שחור – לפי הטעם

**איך?**

 עברו לתצוגת גלריהסלט ירוק קיצי ומפתיעצילום: קרן הברקוצצים את הכרוב והשומר דק-דק.

את המלפפונים לא מקלפים וחותכים לפסים קצרים או חצאי פרוסות.

קוטמים את הבצל הירוק ופורסים לפרוסות דקות את החלק הלבן ואת הגבעולים.

מערבבים את כל הירקות יחד בקערה אחת.

משקשקים את השמן, המים, החומץ והחרדל יחד בשייקר רטבים, אם יש, או שמערבבים היטב בקערית ויוצקים על הירקות, מתבלים, מכסים ומכניסים למקרר לשעתיים לפחות.

לחצו על הפעמון לעדכונים בנושא:
------------------------------

* [מתכונים](/ty-tag/00000181-22fc-de27-a1bd-2bfe56d90000)