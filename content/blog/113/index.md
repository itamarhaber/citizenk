---
date: 2021-06-15 13:03:00+03:00
description: ???
source: https://www.haaretz.co.il/family/homeschooling/2021-06-15/ty-article/.premium/0000017f-f8ed-d460-afff-fbef8d4f0000
tags: חינוך
title: לפני כל דבר אחר, ספרים הם המפתח של ילדינו ללמידה
---

השאלה איך מלמדים ילדים עולה לא פעם בנושא של חינוך ביתי. האינסטינקט הראשוני שלנו הוא ללמד כמו בבית הספר, עם חוברות, מחברות וכלי כתיבה. אבל זה לא באמת אינסטינקט, או אינטואיציה, אלא פשוט עולם התוכן שאנחנו מכירים - ככה אנחנו זוכרים שלימדו אותנו, כך מלמדים מסביב ובדרך כלל אין לנו היכרות עם שום דרך אחרת. 

אמנם חוברות הלימוד הן פרי מחקר פדגוגי, אך הן לא ממוקדות בהקניית המיומנות בלבד, הן גם צריכות להתאים למקסימום ילדים ולאפשר לא רק תרגול, אלא גם הערכה ומדידה כדי להיות כלי משמעותי עבור, ובכן, בעיקר המורה. אם על הדרך הן גם יכולות להעביר מסרים רצויים (ובואו לא נתחיל עם השאלה למי), אז בכלל יופי. 

כל אלה לא הופכים את החוברות לכלי לא יעיל או לא טוב, אלא לעוד משהו שאנחנו לוקחים כמובן מאליו ומאמינים שכך עליו להיעשות. העניין הוא, שכלל לא בטוח שזה נכון. 

הדוגמה האהובה עליי מהחינוך הביתי היא לימוד קריאה וכתיבה. בזמן שהייתי עסוקה בלחשוב איך ללמד, לא שמתי לב שהלמידה כבר נעשית בלי שאבחין כי הבסיס לקריאה ולכתיבה, ולמעשה גם להבנת הנשמע והנקרא וליכולת הבעה, הוא חשיפה לספרות - בעיקר לספרים, שירים ודקלומים, בוודאי בגיל צעיר. ילד שמתרגל לכך שספר הוא חלק מסדר יומו יצא נשכר מכל בחינה, [זו עובדה ידועה](/family/2020-01-27/ty-article-magazine/.premium/0000017f-e8d5-dc91-a17f-fcdd1f140000). 

 עברו לתצוגת גלריההבסיס לקריאה ולכתיבה, ולמעשה גם להבנת הנשמע והנקרא וליכולת הבעה, הוא חשיפה לספרות - בעיקר לספרים, שירים ודקלומים, בוודאי בגיל צעירצילום: diignat / Shutterstock.comאלא שלא מספיק לדעת, משום שאת ההיכרות עם עולם הספר הם לרוב מתחילים דרכנו. בסופו של דבר האופן בו נכניס את הספרים לעולם שלהם יהיה בעל משמעות עצומה, ולהתחלה בגיל מוקדם - חשיבת מכרעת. קריאה משותפת, מעבר להיותה זמן איכות נהדר שלא דורש מאיתנו דבר מלבד זמן, היא הדלת שנפתחת לעולם הספרות והדמיון. ככל שנכניס אותה יותר לסדר היום, כך היא תהפוך לחלק בלתי נפרד מהחיים. 

לשאלה איך עושים את זה, התשובה היא שבאופן לא מפתיע גם לזה אין מתכון וזה ממש תלוי במשפחה, אבל הנה שלוש הנקודות החשובות ביותר בעיניי שיסייעו להכניס ספרים לחיים כבר בגיל צעיר: 

**1. קריאה לפני השינה.** אולי הגיוני יותר לסיים את רשימת הרעיונות בקריאה של סוף היום, אבל אני מתחילה איתה, משום שבמרבית המשפחות קיים נוהל של קריאה לפני השינה, לכן היא סוג של עוגן. עבורי, הקריאה הזו היא חלק בלתי נפרד מטקס המעבר שבין היום ללילה: התארגנות לשינה כללה רחצה, צחצוח שיניים וברכה, ולבסוף קריאה. לכן תכנון ההתארגנות תמיד כלל זמן קריאה, בלי פספוסים (מגיל מסוים הם הקפידו על זה בעצמם). לא רק שהקריאה נפלאה למעבר מאנרגיות היום למנוחת הלילה ולזמן משותף, היא הופכת להרגל. לא היה לילה לאורך כל הילדות שלהם שלא הקראנו להם, ביחד או לחוד. 

כאן חדשות**2. להמשיך להקריא כמה שהם נותנים.** עם כל אחד מהצאצאים המשכנו את ההרגל הזה כמה שהם רק הסכימו, גם כשכבר קראו לבד, פשוט כי הקריאה המשותפת הזו היא שעה של קסם. קטינא (היום בן 11) ממשיך לקרוא עם בן הזוג כל לילה ועכשיו הם קוראים יחד באנגלית ספר משותף, לא כולל הספרים שהוא קורא בעצמו. תתפלאו לגלות שאנחנו כהורים נוטים לשחרר את ההרגל הזה הרבה יותר מהם וחבל. יש המון ספרים שמקובל שילדים יקראו לבד, אבל הם ממש מכוונים לקריאה משותפת (למשל ספרי "נרניה", "הנסיכה הקסומה", "הסיפור שאינו נגמר" ואפילו הראשונים בסדרת "הארי פוטר", וכמובן ספרי רואלד דאהל, אריך קסטנר ואסטריד לנדגרן, ויש עוד המונים, קלאסיקות וחדשים). 

**3. לקחת ספר לכל מקום.** מה נמצא תמיד ברשימת החפצים שלוקחים יחד? ספרים כמובן. הלכתם לרופא, יש להניח שיש שם תור? ספר. יוצאים לגינה? יש להניח שבשלב מסוים תנוחו קצת על הדשא? ספר. הולכים לסבא וסבתא? ספר. שנאמר - ספר, ספר תרדוף. 

מה עוד? לדבר על ספרים, להציג הצגות עם דמויות מספרים, לדקלם, לשיר, להשמיע סיפורים בדרכים וגם לקרוא בעצמנו. בסופו של דבר זהו לא הספר עצמו, כמו שאלה העולמות המלאים שמצפים לילדים ברגע שפותחים להם את הדלת לשם. התוצאה היא לא רק ילד חובב ספר, אלא ילד עם שפה עשירה, יכולת ביטוי ושתי רגליים עמוק בתוך עולם של ידע ושל דמיון שאפשר לקוות שידע לתחזק אותם כל חייו. אז איך מתבצעת למידה? באופן טבעי ועל ידי חשיפה. ילד שקוראים לו רוצה לקרוא, ומשם רכישת המיומנות כבר קלה, כי המילה כבר הפכה לדרך חיים. 

*מוזמנים לשלוח שאלות ונושאים לדיון למייל [LegadelBabait@gmail.com](mailto:LegadelBabait@gmail.com)*

לחצו על הפעמון לעדכונים בנושא:
------------------------------

* [ספרים](https://www.themarker.com/ty-tag/0000017f-da31-d249-ab7f-fbf1bfca0000)
* [הורים](/ty-tag/parents-0000017f-da26-d432-a77f-df3ff15e0000)
* [חינוך](https://www.themarker.com/ty-tag/0000017f-da2f-d494-a17f-de2f87270000)
* [ילדים](https://www.themarker.com/ty-tag/0000017f-da2d-dea8-a77f-de6faed60000)