---
date: 2021-09-30 09:33:00+03:00
description: ???
source: https://www.haaretz.co.il/blogs/karenhaber/2021-09-30/ty-article/0000017f-f8ff-d318-afff-fbffed970000
tags: דעות
title: אצל בנט, כולנו שוחרי שלום בניכוי הכיבוש
---

יום לאחר [הנאום של נפתלי בנט באו"ם](/news/politics/2021-09-27/ty-article/0000017f-e5ac-d97e-a37f-f7edf09d0000), בו אמר ש"ישראלים לא קמים בבוקר וחושבים על הסכסוך", באה המציאות והזכירה שדווקא יש מי שחושב על הסכסוך, הולך להקפות בחג ובאותה יד שהרים את התורה - [דוקר כבשים ומיידה אבנים על בתי חפים מפשע](/news/politics/2021-09-28/ty-article/.premium/0000017f-e7ec-dea7-adff-f7ffff850000). בדרך נפגע גם ילד בן שלוש, רק כי הוא פלסטיני. 

המציאות הזו לא מתיישבת עם הסיפור שראש הממשלה על "בני אור" ו"בני חושך", אבל מסתדרת מצוין עם הסיפור שהוא רוצה למכור לעולם ולציבור הישראלי. אלא שהניסיון שלו לנרמל את הכיבוש כדי שהעולם לא יתעסק בו, לא פותר שום בעיה ובטח לא את הכיבוש ועוולותיו. כל אלה ימשיכו לפגוע ביסודותיה של ישראל גם אם נתעלם מהם. 

הנאום באו"ם, הבמה האהובה על בנימין נתניהו, היה בגדר ניסיון של בנט להראות שהחל עידן אחר - פחות נרקיסיסטי ומלא פאתוס, יותר שקול וצופה פני עתיד. ההשוואה המתבקשת בין הסגנונות של שני ראשי הממשלה מולידה בעיקר מסקנות שטחיות. דווקא הנושאים מהם התעלם בנט, כיבוש ומשבר האקלים, מלמדים לא מעט - שניהם לא יעלמו, בשניהם הוא ממשיך את מדיניות נתניהו, ובהם טמון ה"אין שינוי" של ממשלתו. בצער יש לציין שהנושא הבוער של ביטחון אזרחיה הערבים של ישראל הוא נושא פנימי שבימת האו"ם אינה המקום לדון בו. 

לבנט מעולם לא היה רצון בפתרון שתי המדינות ואין לו שום כוונה להיות ראש ממשלה שיוביל אליו. שאיפותיו מתיישבות היטב עם המורשת של קודמו בתפקיד: המשך הזרמת כספים לחיזוק ההתנחלויות ויצירת מציאות בשטח של שליטה ישראלית מלאה לפחות בשטחים המוגדרים כשטחי C. העובדה שהוא עומד בראש הקואליציה המוזרה בעולם רק מגבירה מבחינתו את הצורך לשים את הפלסטינים בהשהייה, בוודאי אחרי ששמע מג'ו ביידן כי מצד ארה"ב לא יגיע שום לחץ בעתיד קרוב. 

כך, בהתעלם מהכיבוש, יכול בנט לדבר על מדינה שאזרחיה שוחרי השלום רק רוצים לגדל את ילדיהם בשקט. ההנחה היא כמובן ש"האזרחים" עבורו הם היהודים. את השאיפה של האזרחים הערבים לגדל את ילדיהם בשקט, המדינה לא סופרת. לומר שנאום ראש הממשלה היה טוב כשראש הממשלה מתעלם מהחמאה שנמסה על ראשו, זה לקבל חוסר הגיון. הוא הסביר שתוכנית הגרעין של איראן הגיעה לקו פרשת מים, אך נמנע מלומר שתוכנית עמעום הסכסוך הגיעה לאותו הקו גם כן. אין שינוי בממשלת השינוי. הסיסמה "אין כיבוש" עדיין כאן, רק שהפעם השמאל הוא זה שמתחזק אותה במו ידיו.

לחצו על הפעמון לעדכונים בנושא:
------------------------------

* [נפתלי בנט](/ty-tag/naftalibennett-0000017f-da36-d249-ab7f-fbf659430000)
* [פלסטינים](https://www.themarker.com/ty-tag/0000017f-da2d-dea8-a77f-de6fa5fe0000)