---
date: 2022-04-05 17:15:00+03:00
description: ???
source: https://www.haaretz.co.il/blogs/karenhaber/2022-04-05/ty-article/00000180-5b9a-d615-a9bf-dfda4fd30000
tags: דעות
title: מעשיות ופחדים קמאיים מאת קלמן ליבסקינד
---

לקלמן ליבסקינד יש בשורה מהפכנית: לא כשל מודיעיני הביא לפיגועים בבאר שבע, חדרה ובני ברק, אלא קונספציה שמאלנית מסוכנת – תקשורת, פוליטיקה ואקדמיה - שמופצת דרך סוכני רשע בעלי אג'נדה וגורמת לציבור הישראלי לראות את האויב שבפנים. [הטור של ליבסקינד](https://www.maariv.co.il/journalists/Article-908265), שכולו מעשיות שלא היו מביישות את האחים גרים, בנוי על סטריאוטיפים ופחדים קמאיים וכולו הפצת שנאה לא מרוסנת ולא מגובה בעובדות.

מותר לליבסקינד כמובן להביע את דעתו, אבל כשהיא גובלת בקריאה להסתה ומופיעה על דפי עיתון יומי, "מעריב", מן הראוי שתתבצע בדיקת עובדות. פרשנות אמנם חוסה תחת חופש הביטוי, אך בעוד שליבסקינד כותב את עולמו הפנימי, הפלטפורמה שמפרסמת אותו חייבת לקוראיה קצת יותר. כשליבסקינד מציע למשל לקוראיו לבדוק בעיתונות את כמות האזהרות מפני "ריסוס כתובות מכוערות של מתנחלים" ואת כמות האזהרות מפני "האויב הצומח בלי הפרעה באום אל-פחם" הוא עושה רדוקציה למתקפות המתנחלים ואינדוקציה לערביי ישראל כאויב. זו הרי הגזענות על רגל אחת. היא מאפשרת לספר סיפור דיכוטומי שבו טוב ורע נקבעים לפי הזהות ומבלי שמישהו יערער על הערעור של המושג "אזרחות".

ליבסקינד יודע היטב שהחברה הערבית לא מעניינת את התקשורת הישראלית. הוא יודע ש-21% מהאוכלוסייה בישראל לא מקבלים אפילו 5% מסדר היום הציבורי, וגם אז - כשאינטרסים יהודיים נפגעים. מאידך, אלימות המתנחלים אינה מסתכמת בריסוס כתובת. הרבה ממעשי ההתנכלות של מתנחלים לפלסטינים מתרחשים על בסיס יום-יומי וכלל לא מדווחים. יידוי אבנים, איום בנשק, עצירת כלי רכב, הצתת כלי רכב, עקירת עצי זית, חיתוך צמיגים, כתובות נאצה, הפחדה – כל אלה לא נכנסים לסיקור מכיוון שאינם מעניינים את הציבור היהודי. המבט בתקשורת אינו מוליד תובנה אמיתית על המצב.

השימוש של ליבסקינד בתואר "סוכני שקר" היא עדות נוספת לתפישה דיכוטומית שבה הטוב תמיד טוב והרע תמיד רע. אין מורכבות במציאות שלו. באותה דרך הוא מציג שמאלנים כמי שמתרצים טרור, אלא שהשמאל מגנה את הטרור. המצוקה הפלסטינית בתוך הקו הירוק ומחוץ לקו הירוק אינה תירוץ לטרור. יחד עם זאת, היא חלק ממגוון גורמים שעלולים לגרום ליחידים לחצות את הקווים. הפלסטינים לא המציאו את זה וליבסקינד לא יכול להתעלם מזה.

עוד טוען ליבסקינד כי "מעשרות יישובים ערביים בישראל יצאו מחבלים לטבוח ביהודים". לא ספרתי את מניין הערבים או היהודים שיצאו לרצוח, אבל התמונה המפלצתית שהוא מנסה לצייר מתעלמת ממציאות שבה מאות אלפי אזרחים ערבים יוצאים מדי יום לעמל יומם ומנסים לקיים חיים משותפים בכל רגע נתון. לליבסקינד זה לא מפריע כדי להסית נגד ציבור שלם. מתיאוריו על אירועי אוקטובר 2000 עולה תמונה מעוותת שלא בוחנת את הקונטקסט ומתייחסת לכל הערבים כמקשה אחת. מבחינתו, כל ערבי שחי בגבולות ישראל צריך להודות על מזלו הטוב ולכן גם לשכוח כל עוול שנעשה לו ולקבל כל אפליה.

אצל ליבסקינד, אין הבנה למצוקה הערבית או לזהותם המורכבת. עבורו הכל קורה בוואקום והכל הוא תולדה של רצחנות ערבית מלווה בסלחנות נאיבית של "סוכני שמאל" במדינה שבמשך כמעט 45 שנה, למעט אפיזודות קצרות, נשלטת על-ידי הימין. הוא מלין על "חסינות מוחלטת" שניתנה לציבור הערבי מפני ביקורת וסבור כי "המגזר הערבי הפך לקבוצה היחידה שמעולם לא שילמה מחיר ציבורי על מעשיהם של אנשיה". ולכן, לשיטתו, הגיעו הפיגועים - בזכות "המחדל התפיסתי" עליו אחראי השמאל ונציגיו עלי אדמות. כל היתר חומק מעיניו. "לא כל ערבי הוא מחבל, אבל כל המחבלים הם ערבים", הוא פוסק וטועה גם בכך. רובם המכריע של המחבלים היהודים הם יהודים חובשי כיפה. האם, לשיטתו, יש להסיק שלא כל היהודים חובשי כיפה הם מחבלים, אבל כל המחבלים הם חובשי כיפה?

לחצו על הפעמון לעדכונים בנושא:
------------------------------

* [ערביי ישראל](/ty-tag/0000017f-da56-dea8-a77f-de76bf0c0000)
* [פלסטינים](https://www.themarker.com/ty-tag/0000017f-da2d-dea8-a77f-de6fa5fe0000)