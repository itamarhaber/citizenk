---
date: 2018-05-31 13:00:00+03:00
description: ???
source: https://www.haaretz.co.il/food/cookingwithkids/2018-05-31/ty-article/0000017f-f89f-ddde-abff-fcff2eb40000
tags: בישול
title: ניוקי קיצי וקליל
---

אחת המסורות של מסעדות איטלקיות באיטליה בימי חמישי היא להגיש מנות מיוחדות של ניוקי, אותן כופתאות בצק איטלקיות המבוססות על תפוחי אדמה, קמח סמולינה או קמח רגיל או קמח ערמונים, ריקוטה ואפילו לחם ושקדים גרוסים. ניוקי הם מנה משובבת ולא משנה באיזה רוטב הם משכשכים, אם כי בכל רוטב הם ייתנו תחושה קצת אחרת. משום מה לניוקי יש מוניטין של חורף כי זו נחשבת מנה "כבדה", אבל בעיני רק לרטבי שמנת יש נטייה להפוך אותם לכאלה. לכן, בקיץ לרוב אבחר להגיש אותם על בסיס של שמן זית או רוטב עגבניות, או אפילו סתם להקפיץ ולהזהיב אותם על מחבת עם קצת חמאה מתובלת.

כמו כל מנה מוצלחת גם על הניוקי יש הרבה שהכריזו בעלות ובאמת ניתן למצוא ניוקי בווריאציות שונות בכל איטליה, ובעצם גם בכל מקום אליו הגיעו איטלקים. ניוקי שלא מתפוחי אדמה היה קיים באזורים שונים של איטליה מאות שנים, הבאת תפוחי האדמה לאירופה הביאה ללידת ניוקי תפוחי אדמה בצפון איטליה, שם מזג האוויר הקריר יותר מספק תנאים טובים לגידול תפוחי אדמה. במאה ה-19 הציג פלגרינו ארטוסי, הבשלן האיטלקי שכתב את "מדע המטבח ואומנות האוכל הטוב", את ניוקי תפוחי האדמה במתכונתו המוכרת - תענוג פחמימתי טבול ברוטב בגודל מדויק של ביס, לא פחות ולא יותר.

מלבד העובדה שניוקי זה טעים, גם כיף להכין ניוקי ביחד עם הילדים. זה פשוט וכיפי ובזמן שאתם מכינים את הרוטב, יש להניח שהילדים ישמחו לחרוץ בהם חריצים. בהשגחת מבוגר הם יכולים גם לשלות אותם מהמים הרותחים ובכלל תחושת השיתוף גם מאפשרת זמן יחד וגם מגבירה את התיאבון, בטח את התיאבון שלהם.

**ניוקי (כ-6 מנות עיקריות)**

**מה?**

3 תפוחי אדמה גדולים (800 גרם)

1 כוס (140 גרם) קמח לכל מטרה

1 ביצה

1 כפית (6 גרם) מלח (אם רוצים, אפשר להוסיף גם פלפל (לבן או שחור) ואפילו מעט אגוז מוסקט)

גיוון: להוסיף לתערובת 1/2 כוס גבינת פרמז'ן מגוררת

1 ק"ג מלח גס לאפיית תפוחי האדמה

**איך?**

 עברו לתצוגת גלריהצילום: קרן הבר מתחילים עם תפוחי האדמה, מעבר לעובדה שהם אמורים להיות רכים, על מנת שהניוקי יהיו מוצלחים יש צורך להוציא מהם את הנוזלים. הדרך הקלה ביותר היא להכניס אותם לתנור על מצע של מלח: מחממים תנור ל- 200 מעלות, שופכים את המלח הגס לתבנית כך שתיווצר שכבה עבה של כ-ס"מ 1 לפחות ומניחים את תפוחי האדמה. תפוחי האדמה צריכים בערך שעה ורבע כדי להתרכך. מוציאים את תפוחי האדמה, מניחים להם מעט להתקרר, מקלפים ומכניסים אחד, אחד, למועך תפוחי אדמה ומועכים אותם לתוך קערה נקייה.

מוסיפים את כל המרכיבים הנוספים לקערת תפוחי האדמה המעוכים ומערבבים היטב (עדיף בידיים) עד לקבלת בצק במרקם אחיד ולא יותר. עיבוד יתר של הבצק יצריך יותר קמח ויותר קמח יהפוך את הניוקי לכבדים יותר. מחלקים את הבצק לארבעה חלקים.

מקמחים משטח עבודה ולוקחים רבע מכמות בצק הניוקי מכדררים אותו ומגלגלים לנקניק בקוטר של כ- 2 ס"מ , חותכים בעזרת סכין לחתיכות בגודל אחיד בהתאם לרצונכם, או שתולשים בעדינות עם האצבעות ונותנים לבצק צורה. ניתן למשל להשתמש במזלג עוגה כדי לעטר את פני הניוקי, אבל בעיניי זו עבודה מיותרת ולא התירוץ שככה נתפס עליו יותר רוטב פחות משכנע אותי כשמדובר ברטבים על בסיס שמן זית. כך ממשיכים עם כל שלושת חלקי הבצק הנותרים.

מניחים את הניוקי בצלחת גדולה ומכניסים למקרר עד להכנת הרוטב. אגב אפשר גם להקפיא אותם בשלב הזה והם יישמרו בפריזר כ-4 שבועות לפחות, רק לזכור להפריד בין שכבות הניוקי בעזרת נייר אפיה ולדאוג להניח את קופסת הניוקי בצורה מאוזנת וישרה במקפיא, אחרי 3 שעות כשהניוקי כבר קפוא, אפשר אם רוצים להעביר לשקיות הקפאה כדי לחסוך במקום.

אם הרוטב כבר מוכן, שופכים לסיר גדול כ-3 ליטר מים וכף מלח גס ומביאים לרתיחה. מבשלים את הניוקי בכמה קבוצות, בערך 2-3 דקות כל פעם עד שהם צפים, מוציאים אותם בעזרת כף מחוררת ומעבירים לרוטב.

לניוקי מתאימים סוגי רטבים שונים לפי הטעם, אבל בגלל שקיץ כבר בחרנו רוטב קליל שיאזן אותם ולא יפיל אותנו שדודים ומחוסרי כוחות על הספה אחרי ארוחה כבדה ששום מזגן לא יוכל להפיס.

 עברו לתצוגת גלריהצילום: קרן הבר **רוטב בצלים, פטריות ויין**

**מה?**

1-2 בצל שאלוט

1/2 כרישה גדולה

1 בצל לבן בינוני

חבילת פטריות שמפיניון

6-7 שיני שום

1 כוס יין לבן

שמן זית לשכבת שמן דקיקה על המחבת

1 כף חמאה

150 גרם גבינת פרמז'ן מגורדת או מקולפת בעזרת קולפן (רק בגלל שזה הרבה יותר יפה)

1/2 חבילה פטרוזיליה (לא חובה) קצוצה דק דק

1 פלפל צ'ילי חריף (לא חובה)

**איך?**

מקלפים את שכבות הכרישה העליונות, חוצים ופורסים אותה לפרוסות דקיקות.

במחבת גדולה ועל אש נמוכה מחממים את שמן הזית, מוסיפים את הכרישה ומאדים כ-2 דקות תוך ערבוב אקראי.

קוצצים את בצלי השאלוט, מוסיפים למחבת וממשיכים לאדות עוד כ-2 דקות.

חוצים את הבצל, פורסים לפרוסות דקות ומוסיפים למחבת. מאדים ומערבבים כ-7 דקות או יותר עד שהבצל מתרכך.

מקלפים את שיני השום, פורסים לפרוסות דקות, מוסיפים למחבת, אם רוצים להוסיף פרוסות פלפל צ'ילי זה הזמן להוסיף ומאדים עוד כ-2 דקות.

פורסים את הפטריות לפרוסות דקות, מוסיפים למחבת ומבשלים עוד 2 דקות ואז מגבירים את הלהבה ומוסיפים את היין, מאדים את האלכוהול מצמצמים את היין. מורידים מהאש, מוסיפים כף חמאה ומערבבים.

מוסיפים את הניוקי ואת הפטרוזיליה הקצוצה ומערבבים במחבת, מחלקים לצלחות הגשה ומוסיפים מעל כל מנה את הפרמז'ן (אגב, אם יש לכם כוח זה יוצא הרבה יותר יפה לקלף את הפרמז'ן בעזרת קולפן וליצור תלתלי פרמז'ן מעל המנה במקום הגבינה המגורדת).

 עברו לתצוגת גלריהצילום: קרן הבר