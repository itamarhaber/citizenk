---
date: 2016-06-13 12:20:00+03:00
description: ???
source: https://www.haaretz.co.il/blogs/karenhaber/2016-06-13/ty-article/0000017f-f8e6-d460-afff-fbe65e4d0000
tags: דעות
title: ציירו לי ציור על גמל ודבשת
---

ביום רביעי בערב, אחרי הפיגוע בשרונה, העלתה אזרחית אנונימית פוסט בפייסבוק שבו הביעה תקווה ששמאלנים נפגעו. אחר כך היא הביעה שמחה על [מותו של איש "שלום עכשיו" בפיגוע](/news/politics/1.2971298). היא כבר לא אנונימית וזה חבל, כי זה אומר שיש אנשים שרוצים לשמוע את השנאה שיש לה להפיץ. ומה שיש לה להגיד זה ששמאלנים מתים זה סבבה. זה הנזק ההיקפי של הטרור, של הפיגועים, של הכיבוש. כדי לטפל בזה אין צורך בהזדמנויות נדירות, אלא רק באחריות ציבורית של מנהיגים בעלי שיעור קומה ומערכת ערכים. 

לא השחקנית החדשה שעלתה על בימת קרקס הגזענות והשנאה צריכה לעורר עניין, אלא קיומו של הקרקס המגובה על ידי פוליטיקאים רבים מדי באופן יומיומי כבר הרבה מאוד זמן. מבנימין נתניהו ונפתלי בנט, דרך יאיר לפיד ועד יצחק הרצוג, "שמאל" הפכה למילה גסה קיצונית, ולכן הסברה שמותם של שמאלנים הוא פתרון אלגנטי לבעיה נתפסת כהגיונית בקרב חלקים מהציבור. חוסר היכולת להשתעשע ברעיון שיש דעות אחרות, גם אם אינך מסכים להן, מעיד על הפגיעה בדמוקרטיה. זה לא עניין פרוצדורלי, זה תהליך חברתי מדאיג שדורש תשומת לב. 

[נתניהו והרצוג](/blogs/misgav/2016-06-07/ty-article/.premium/0000017f-e330-d38f-a57f-e772d6970000) יכולים לדמיין בחלומותיהם ריצה משותפת מול השמש השוקעת, תוך הושטת ידיים נלהבת אל עבר הזדמנות מדינית, בעוד אביגדור ליברמן מפזר עלי כותרת אדומים בנקודת המפגש. אבל בין אם קיימת הזדמנות מדינית ובין אם לא, לשבר הפנימי בציבור הישראלי אין איש מתייחס והוא אינו עולה על סדר היום. חוסר ההתייחסות אליו מאפשר לומר שהוא שולי, אבל הוא מתרחב והולך. ברשתות החברתיות ההקצנה חוגגת, אבל הטפטוף הקבוע מהווירטואליה למציאות, שזוכה לעיבוד פוליטי של נבחרי ציבור הרוקדים בין הטיפות, מאיים על יציבותה של ישראל. 

הדיון ברשתות הוא תמונת מראה מוקצנת ומכוערת של שיח פוליטי שאיבד את המרכיב המרכזי בפתרון בעיות – השימוש בהיגיון. הרי אין כל היגיון בשמחה על מוות. אותו "שמאלני" עלום שם בעיני טוקבקיסטים הוא ד"ר מיכאל פייגה ז"ל – אדם, ישראלי, אבא שנרצח בשל היותו ישראלי. ובתוך "הקהילה" הזו יש השמחים על מותו רק בשל דעותיו הפוליטיות, שמרבית הציבור אינו יודע עליהן דבר. אבל מי צריך את "כל המאבד נפש אחת מישראל מעלים עליו כאילו איבד עולם ומלואו"? זה ליפי נפש, לחלשים ובדרך הארוכה של עם הנצח רק החזקים שורדים. 

 עברו לתצוגת גלריהנתניהו והרצוג ב"עימות" בערוץ 2צילום: צילום מסך ערוץ 2בין אלה השמחים על מותם של שמאלנים ובין המגיבים על דעות שמאל בטיעונים כמו "אוטו-אנטישמיות", "שנאה עצמית", "חיבת למחבלים", "תמיכה בטרור" וכיו"ב יש קו אחד – הדיון האישי. השמאל, שמהווה היום קול ביקורתי יחיד, אינו נענה בטיעונים הגיוניים מבוססי מציאות, הוא נבחן פסיכולוגית ולא על ידי מומחים. מרבית התגובות לדעות השמאל אישיות ואינן קשורות לטיעונים שהועלו. הן מתייחסות לסיבות פנימיות, שאין להן קשר לעצם הטענות. הדיון כבר מזמן אינו בין דעות לגיטימיות. זה דיון מהבטן של עם הנצח המוסרי והצודק, שאינו נותן למציאות לבלבל את חוט השני שרקם מההבטחה האלוהית לאברהם ועד היום, בטח לא עם תיאוריות ליברליות על זכויות אדם. 

דוגמה מצוינת היא [תגובתו של שמעון ריקלין](/blogs/doronshultziner/2016-05-25/ty-article/0000017f-f8a1-d887-a7ff-f8e5567c0000) לסטטוס בפייסבוק של חברת הכנסת סתיו שפיר. שפיר טענה שהסיבה לאי השלמת הגדר בין ישראל לפלסטינים היא לחצים פוליטיים שמקורם בחשש שהגדר תהווה קו גבול מוסכם במקרה של הסכם מדיני עתידי. הנה כמה אפשרויות לתקוף את טענתה של שפיר, המובאות כשי לקוראים ימניים שהגיעו עד הלום: אין בכוחה של הגדר למנוע פיגועים; הערכות צה"ליות טוענות שהשלמת הגדר תערער יותר את הביטחון, בשל הפגיעה הכלכלית הקשה ברשות הפלסטינית; הגדר פוגעת בסביבה ובטבע; יש לשנות את תוואי הגדר; אין תקציב להשלמת הגדר. 

כל התגובות הללו, ואני בטוחה שאפשר למצוא עוד, מתייחסות לטענה המרכזית בנוגע לקשר בין השלמת הגדר להיתכנות פיגועים בתחומי ישראל. תשובה אחרת יכולה להיות שאין קשר בין השלמת הגדר לפיגועים בתוך ישראל ואפילו שמחיר הפיגועים שווה את זה, כי עם הנצח לא מפחד מדרך ארוכה או משהו בדומה. 

התגובה שריקלין בחר לצייץ בטוויטר היא משהו שונה לגמרי: "היי סתיו שפיר. יכול להיות שהפיגוע בתל אביב הוא דווקא בגללך וחברייך? שהלחצתם את ליברמן ולכן החליט לכבוד הרמדאן לעשות הקלות תנועה ששנים לא היו?" מעבר לאקסיומה הברורה שהשמאל אשם בכל, אבל זו כידוע אקסיומה ולא הסתה, מציוצו של ריקלין עולה שראש הממשלה הימני, התקיף והביטחוניסט מינה סמרטוט שנתון ללחצים של אליטה מתפוררת וחסרת שיניים לאחראי על הביטחון. גרוע מזה – הוא הדיח את שר הביטחון, שמסתבר שבמשך שנים שמר על הביטחון. רגע, אבל ריקלין הוא גם זה שכתב על משה יעלון ש"הוא מושפע מעיתון 'הארץ'". מכאן אפשר להסיק רק מסקנה אחת חשובה: "הארץ" וחבריה של שפיר לא חברים וכידוע זה חיוני לדיון. על זה כבר אמר תומס פיין, "לנסות לדון עם מישהו שזנח את השימוש בהיגיון, זה כמו לתת תרופה למת". 

 עברו לתצוגת גלריהשר הביטחון אביגדור ליברמן במתחם שרונה. לחצים של אליטה מתפוררתצילום: יניב קובוביץחוסר ההיגיון בטענות העולות פעמים רבות מהימין לא מאפשר יצירת דיאלוג פוליטי ובטח אינו כר פורה לפלורליזם. הוא בעיקר מוכיח עד כמה השיח הפוליטי מעוקר מתוכן מהותי. מה זה אומר אם התגובה לטור דעה נגד הכיבוש נענית בתגובות אישיות, המחפשות לקות נפשית כזאת או אחרת? ההתמקדות בניתוח האישי של הכותב ולא בדעותיו מעלה את התהייה אם המגיב אינו משליך מערכיו ומעמדותיו. בפסיכולוגיה חברתית יש לזה שם – טעות הייחוס הבסיסית. כלומר, חיפוש אחר סיבות פנימיות שאינן מבוססות היגיון. אלא שפוליטיקה צריכה אולי לדבר אל הבטן, אך לפעול בצורה רציונלית. כאשר פוליטיקאים רוכבים על תחושות הבטן הם מועלים בתפקיד שלהם – לתת ביטוי רציונלי לפתרון בעיות לטובת הציבור. 

בעידן שבו כל פוליטיקאי מתמחה בהוצאת גינויים, כל פוליטיקאי שאינו מגנה את השנאה העצמית הנשפכת ממקלדות רבות ברחבי ישראל ומטפטפת לשיח הציבורי ואינו פועל כדי לשנות, תורם את תרומתו להתפוררות הדמוקרטיה ולפלגנות ומזיק חד וחלק לעתידה של מדינת ישראל. זה לא הזדמנות מדינית, זה לא חוק הגיור, זה לא חמש יחידות מתמטיקה. השמחה לאיד על מותו של ישראלי, השנאה וההסתה מעידות כי רחקנו מלהיות אותו בית לאומי ליברלי שהיה מהות הציונות. אבל בואו נשחק ב"תפסו את הבוגד", כי אם הוא חי בישראל והוא שמאלני דינו מוות. בסך הכל הגיוני לגמרי. מחמיא לנו להזדעזע מהפיגוע באורלנדו, כי באנשים חשוכים הרי צריך להילחם, לא? ציירו לי ציור על גמל ודבשת.