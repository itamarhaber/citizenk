---
date: 2018-03-15 11:51:00+02:00
description: ???
source: https://www.haaretz.co.il/food/cookingwithkids/2018-03-15/ty-article/0000017f-f8c5-d887-a7ff-f8e50d9d0000
tags: בישול
title: 'גם אם אין קמח: יש עוגת שוקולד נהדרת'
---

הדרכים של קטינא לגרום לי להיעתר לבקשות שלו מגוונות, אך מכולם עלתה החנופה בדרך לפיצה, שאותה שכלל לדרגת אמנות שראוי שתלמד בבתי הספר בצפון קוריאה. כך או אחרת כשמצאנו עצמנו מכינים השבוע פיצה, חוסר הבנה הביא לשפיכת כליטר מים לבצק, מה שהוביל לשרשרת אירועים שסופה בכמויות די גדולות של בצק ובדלדול מלאי הקמח לאפס, תקדים שלא היה כמותו מעולם בביתנו. 

מתוך הפריבילגיה רבת השנים של מלאי הקמח איננו כלה, כשהתחלתי להתכונן למתכון השבוע, אגב אם תהיתם – עוף מרסלה, מה רבה היתה תדהמתי כשהמציאות טפחה על פניי. לא שיש מקום להתפלא מי שנגמר לו הקמח ולא קנה חדש לא יכול לצפות לשום תוצאה אחרת ובכל זאת. אודה ולא אבוש שאחרי הווידוי המצמרר הזה, מתכון של עוגה הוא לגמרי לא התפנית המתבקשת, ועם זאת – עובדה.

15 דקות לתוך כניסתה לתנור הביאו הניחוחות שבקעו מהתנור שלושה צאצאים די רעבים למטבח, מה שהפך את הכנת ארוחת הערב ליעילה ועם קינוח בסופה. אם יש לכם סבלנות מומלץ לשפוך את קרם השוקולד לפני שמחלצים את העוגה מהתבנית ולהניח לו להתקרר, אם אין סבלנות זה לא פחות טוב טוב, בעיקר בתוספת גלידה. העוגה עצמה קלה להכנה והיא טעימה רכה ולגמרי מזמינה קפה בצד, אבל בעצם מי לא?

**עוגת אגוזים ושוקולד ללא קמח** (תבנית אינגליש קייק אחת, לתבנית 28 יש להכפיל כמויות)

**מה?**

100 גרם שוקולד מריר באיכות טובה

100 גרם חמאה

3 ביצים

200 גרם (2 כוסות ושליש) אגוזים טחונים דק

100 גרם (כוס ו-3 כפות) שקדים טחונים דק

1 כפית (1.5 גרם) אבקת אפייה

1 כף (10 גרם) קקאו משובח

1/2 כוס (120 גרם) סוכר

**לציפוי:**

50 גרם שוקולד מריר

50 מ"ל שמנת מתוקה

**איך?**

מחממים תנור ל- 175 מעלות.

קוצצים 100 גרם שוקולד מריר וממיסים במיקרו או ב"באן מארי", כשהשוקולד נעשה נוזלי מוסיפים את המחאה וממשיכים להמיס עד שמתקבלת תערובת חלקה. מניחים להצטנן.

בקערה נפרדת מערבבים אגוזים, שקדים, אבקת אפייה וקקאו.

מפרידים בין החלמונים לחלבונים ומעבירים את החלבונים לקערת מיקסר. את החלבונים מקציפים, כאשר מתחיל להיווצר קצף, מתחילים להוסיף את הסוכר ב-2-3 פעמים עד שמתקבל קצף מבריק יציב וגמיש.

טורפים את החלמונים ומוסיפים אותם בזרזיף דק לתערובת השוקולד שכבר הספיקה להתקרר.

מוסיפים את התערובת לחומרים היבשים ואת התערובת הזו מוסיפים לקצף בעדינות ומבלי לשבור את הקצף. את התערובת מעבירים לתבנית אינגלישקייק משומנת.

מכניסים את העוגה לתנור לכ-25-30 דקות, תלוי בתנור, העוגה צריכה להרגיש קפיצית ורכה.

**לציפוי:** ממיסים בקערה 50 גרם שוקולד מריר קצוץ, במיקרו או ב"באן מארי" כשהשוקולד מתחיל להיות נוזלי מוסיפים את השמנת המתוקה, מחממים עוד קצת, מערבבים עד שהתערובת חלק ומבריקה. שופכים מיד על העוגה ומניחים להתקרר כ-20 דקות לפחות.