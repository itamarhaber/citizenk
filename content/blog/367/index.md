---
date: 2019-05-30 13:32:00+03:00
description: ???
source: https://www.haaretz.co.il/blogs/karenhaber/2019-05-30/ty-article/0000017f-f8fe-d044-adff-fbfff6230000
tags: דעות
title: לא פוטש, לא ליברמן, לא חרדים. נטו היבריס
---

יכול להיות שהפארסה המכונה הכנסת ה-21 היתה מתפזרת גם אם בנימין נתניהו היה חוזר אל הנשיא בידיים ריקות וזה היה מטיל על אדם אחר לנסות להקים ממשלה במקומו. זה אפילו תסריט אפשרי. ייתכן [שהאירועים אמש](/news/elections/2019-05-30/ty-article/0000017f-db61-df62-a9ff-dff764560000) (רביעי) אפילו חסכו כמה שבועות של לימבו בו מתנהלת המדינה מכוח האינרציה. הנקודה היא שראש הממשלה לא נתן לדמוקרטיה למצות באופן טבעי את התהליך הפוליטי, לא השאיר מקום לספק ולכן דאג לפיזור הכנסת. בשורה תחתונה, מדיניות נתניהו - "אם לא אני אז אף אחד" - לא רואה את ישראל ממטר. לאורך תקופת שלטונו התהפכו היוצרות: המדינה הפכה לאמצעי במקום להישאר המטרה. 

לפעמים חשוב להתעכב על משמעותה של החלטה בטרם עוסקים במבחן התוצאה. פיזור הכנסת וההכרזה על בחירות הם מחטף של נתניהו, הוצאה לפועל של תוכנית מגירה לפיה אם הוא לא מרכיב ממשלה - אף אחד לא מרכיב. הבעיה עם משחקים כאלה היא שהם מתאימים לכיתות הנמוכות בבית הספר היסודי, לא לראשי ממשלה. כשמדברים על עיקור הדמוקרטיה ממשמעות ושימוש פרוצדורלי בכלים הדמוקרטיים כדי להביא לתוצאות לא דמוקרטיות, גם את המחזה הזה צריך להביא בחשבון. 

נתניהו משתלח בליברמן עם פיזור הכנסתבעידן נתניהו יש בשורה אחת - האינטרס הלאומי הוא האינטרס של נתניהו. האיש שלא הצליח להרכיב קואליציה למרות שהוכיח לוליינות מרשימה עבור אסקופה נדרסת ומדבר על רצון הבוחר - לא מקבל את התוצאות ועל חשבוננו פונה למערכת בחירות נוספת. כי מהו המשק הישראלי אם לא מגרש משחקים פרטי? בסופו של יום, אין לדעת מה בני גנץ היה עושה לו קיבל את המנדט ומזה בדיוק חשש נתניהו. הוא שכח שמצביעיו אינם מצביעיו כי אם מצביעי ליכוד. היבריס, היבריס ועוד פעם היבריס ובתוך המלכוד הזה אנחנו בני הערובה. 

נתניהו לא הצליח להרכיב קואליציה כי שכח מה זה להיות ראש ממשלה. אי אפשר להצליח במשא ומתן קואליציוני כאשר האינטרס העיקרי שלך הוא אישי. הסכמים קואליציוניים אינם קלף "צא מהכלא", הם נועדו לעגן את קווי המדיניות של הממשלה החדשה, את האידיאולוגיה שלה וסליחה אם זה מפתיע - חסינות אינה מדיניות או אידאולוגיה. לא פוטש, לא ליברמן, לא החרדים. נטו היבריס. מי שעומד היום בראש ממשלת ישראל הוא אדם ששם את עצמו לפני ישראל ואינו מהסס להשתמש בכל דבר כדי לשרוד. נתניהו הוא אבן נגף לכל מה שישראל יכולה להיות. בלעדיו היתה מוקמת כאן ממשלה אך כעת, מדינה שלמה צריכה שוב לשלם על רצונו לברוח מדין צדק. 

 עברו לתצוגת גלריהנתניהו וליברמן במליאה. שימוש מלוכלך ולא מוסרי במנגנון חוקיצילום: אמיל סלמןפיזורה של הכנסת ה-21 הוא תסמין נוסף בתהליך פירוקה היחסי של הדמוקרטיה. זו נשמעת קריאה חלולה כי כביכול מה יותר דמוקרטי מעוד בחירות? אבל זו בדיוק דרך הפעולה - אין פירוק מוחלט של הדמוקרטיה, היא נשמרת למראית עין, אלא שבכל פעם מנתקים עוד כבל המחזיק את מנגנון האיזונים והבלמים. 

אמנם, ייתכן שהבחירות הללו היו בלתי נמנעות. אבל חובתו המוסרית של כל נבחר ציבור היא לקבל את רצון הבוחר, כפי שהתברר רק לפני פחות מחודשיים. אלא שלתהליך הדמוקרטי לא ניתן צ'אנס כי הוא היה מוריד את נתניהו. לכן, השימוש במנגנון פיזור הכנסת הוא חוקי אך גם מלוכלך, לא מוסרי ומונע מאינטרס אישי. מה שמתרחש לנגד עינינו הוא פירוק של מנגנונים דמוקרטיים ספציפיים - אלה שמפריעים לימין לשלוט וליישם את רצונותיו. זהו שימוש כוחני לרעה בדמוקרטיה למטרות לא דמוקרטיות. צוחקים עלינו מהמקפצה ודורשים מאיתנו לצאת לקלפי.