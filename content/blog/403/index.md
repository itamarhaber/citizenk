---
date: 2019-01-24 09:37:00+02:00
description: ???
source: https://www.haaretz.co.il/food/cookingwithkids/2019-01-24/ty-article/0000017f-f8b6-d2d5-a9ff-f8be2a1e0000
tags: בישול
title: עוגת שקדים תפוזית ללא גלוטן
---

נדמה לי שכבר כתבתי את זה פעם, אבל יש מצב שלא וגם אם כן – נו שוין, אתם בטח לא זוכרים. אחד הכללים הכי טובים שהכניס הבנזוג למערכת הביתית שלנו הוא שלא מכינים משהו בפעם הראשונה כשמגיעים אורחים. ראיתי כי טוב והרחבתי את הכלל ל"לא כותבים מתכון לפני שניסיתי אותו לפחות פעמיים". זו בדיוק הסיבה שלרוב בפעם הראשונה שאני מכינה מתכון אני גם לא ממש טורחת לצלם. ולמה אני מספרת את זה? 

ובכן, בסוף השבוע הכנתי [ראקוט קרומפלי](/food/cookingwithkids/2018-02-15/ty-article/0000017f-f8c2-d47e-a37f-f9fe4e760000) שהיה משובח ואפילו זכה להצלחה גדולה בקרב הצאצאים. לכן, בבוקרו של יום רביעי התיישבתי לכתוב מתכון, אחרי שסיימתי לכתוב (כי איזו סיבה הגיונית יש שזה יקרה לפני?) גיליתי שבעצם כבר כתבתי. בצר לי חזרתי לעוגה החדשה שניסיתי השבוע וגם זכתה להצלחה, אך אללי צילמתי רק תמונה אחת ועמכם הסליחה. 

אז לא ראקוט קרומפלי, אלא עוגת שקדים תפוזית וללא גלוטן שיצאה נמוכה, נימוחה ועסיסית להפליא (וסליחה ומחילה שכתבתי "להחריד" בטור הקודם וייתכן שפגעתי ברגשות קוראים). 

**עוגת שקדים תפוזית ללא גלוטן** (תבנית קפיצית 26 אפשר גם ב-2-3 תבניות אינגליש קייק) 

**מה?** 

200 גרם חמאה רכה או 180 גרם שמן קוקוס 

1.5 כוס (300 גרם) סוכר 

5 ביצים גודל L 

1/2 כפית (3 מ"ל) תמצית שקדים 

1 כפית (5 מ"ל) תמצית וניל 

3/4 כוס (180 מ"ל) מיץ תפוזים 

400 גרם שקדים טחונים 

1/2 כפית (3 גרם) מלח 

1/2 כפית (1.5 גרם) אבקת סודה לשתייה 

1/2 כפית (1.5 גרם) אבקת אפיה (לא חובה) 

**ציפוי:** 

100 גרם אבקת סוכר 

מיץ מחצי לימון 

1 כף מים חמים 

**איך?** 

מחממים תנור ל-170 מעלות. 

מכניסים לקערת מיקסר את החמאה והסוכר ומקציפים למשך כ-3 דקות, אם החמאה נדבקת לדפנות, פשוט עוצרים את פעולת המיקסר, מנקים את הדפנות וממשיכים להקציף. 

כשמתקבלת תערובת קרמית למראה מוסיפים אחת אחת את הביצים ובין כל תוספת של ביצה מקציפים היטב. 

מוסיפים את תמצית הווניל ותמצית השקדים, מקציפים עד שהתמציות נטמעות. 

לקערה נוספת ויבשה מכניסים את החומרים היבשים: שקדים טחונים, מלח, אבקת סודה לשתייה ואבקת אפיה ומערבבים. 

עכשיו מגיע שלב ה"סירוגין" – מוסיפים 1/3 מהתערובת היבשה לתערובת הקרמית שבקערת המיקסר ומערבלים עד שהחומרים היבשים נטמעים. מוסיפים 1/4 כוס מיץ תפוזים וממשיכים להקציף. שוב מוסיפים 1/3 מהחומרים היבשים, מערבלים, מוסיפים נוזלים, מערבלים ובפעם האחרונה שוב חומרים יבשים ומיץ תפוזים. כשהתערובת חלקה זה הזמן להפסיק. 

מעבירים את התערובת לתבנית משומנת ומכניסים לתנור לשעה של אפייה, העוגה מוכנה אחרי "מבחן הקיסם", שצריך לצאת יבש ממרכז העוגה. 

מצננים את העוגה ומוציאים אותה מהתבנית. 

מערבבים את אבקת הסוכר, מיץ הלימון וכף המים החמים עד שהתערובת חלקה וללא גושים ומצפים את העוגה.

לחצו על הפעמון לעדכונים בנושא:
------------------------------

* [עוגות לפסח](/ty-tag/passover-cakes-0000017f-da28-d718-a5ff-faac12e50000)
* [מתכונים](/ty-tag/recipes-0000017f-da28-dea8-a77f-de6a4ba50000)