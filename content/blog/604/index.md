---
date: 2017-04-09 16:10:00+03:00
description: ???
source: https://www.haaretz.co.il/blogs/karenhaber/2017-04-09/ty-article/0000017f-f89a-d460-afff-fbfedf430000
tags: דעות
title: ילדים יכולים להיות מאוד אכזריים - טענה המייצרת מציאות
---

מדי פעם עולים בתקשורת סיפורים של התאכזרות ילדים לילדים אחרים, ואחד המשפטים שעולים הרבה הוא, "ילדים יכולים להיות מאוד אכזריים". במשך שנותי כהורה, הנושא הזה עלה אינספור פעמים בשיחות אקראיות עם אנשים. זו אקסיומה שאוהבים להגיד, אבל אני בכלל לא בטוחה שזה אכן נכון. אם יש משהו שהחינוך הביתי מאפשר לי, הוא נקודת מבט מעט שונה, שעד עכשיו הוכיחה לי שהרבה מהאקסיומות המאוד מקובלות הקשורות לחינוך לא בהכרח תופסות את המציאות כפי שהיא יכולה להיות, אבל בהחלט כן מעגנות ומשקפות אותה. 

אני לא אוהבת לכתוב על הורות או חינוך ביתי. בעידן של תמיכות וגינויים, הכל נקרא מתוך עמדה שיפוטית. הבחירה שלי בחינוך ביתי אינה אומרת דבר על אחרים הבוחרים בחינוך ביתי או על אלה שלא. היא מעניקה זווית ראייה אחרת, שיכולה להיות טובה לאחד ולא ממש טובה לאחר. אידיאולוגיות חובקות ו"מתכונים נכונים" לחיים מרתיעים אותי, הנחת היסוד שלהם הוא שאין שינוי. רק שהשינוי הוא הקבוע היחיד, חלק בלתי נפרד מהחיים. הטוטליות שלהן מחייבת אותנו לבחון הכל לאורן, אבל על פי רוב החיים מחייבים גמישות.

שנים של חיים בתוך מסגרות מוכתבות גורמים לנו לאמץ אמיתות שנראה לנו שמיתרגמות נכונה במציאות, לפחות כמו שלמדנו לקרוא אותה. השאלה היא אם זו המציאות כפי שהיא או תמונת מצב של נקודות היסוד שלנו. אנחנו מקבלים כמובן מאליו נורמות או מוסדות ולא בוחנים אותם מנקודת מבט ביקורתית, אבל בהחלט מבססים עליהם את החיים שלנו או לפחות בחירות ספציפיות. 

יש דברים שאנחנו פשוט מקבלים בשל התניה חברתית. הסיבות יכולות להיות שונות: דפוסי חשיבה, נורמות חברתיות, אורח חיים, הנוחות שבקונפורמיזם, אבל הן מובילות לאותה תוצאה – קבלה של אקסיומות שבסופו של דבר מגשימות את עצמן. קבלת ההנחה שחברת ילדים יכולה להיות אכזרית היא בדיוק דוגמה לאקסיומה כזאת. התנהלות אכזרית אינה מחויבת המציאות, היא תוצאה של המון משתנים והיא מגיעה בשל צירוף דברים. השינוי בידיים שלנו.

חברת ילדים יכולה להפגין חמלה, שיתוף, עזרה הדדית ואחריות, אלא שזה מצריך תשומת לב שלנו ושל המערכת שאליה הילדים נשלחים. כאשר מסעם בתוך המערכת הוא מסע של הישרדות, שבו כל ילד לעצמו, הם לומדים לשרוד. כשהם מגיעים הביתה ולרוב ההורה המזועזע, שאגב אינו יודע את כל הסיפור, מיד מלמד את בנו/בתו מחמלו איך לעמוד על שלו/ה, להיאבק או להחזיר, למרות שהכוונה טובה אנחנו מייצרים אצלם דפוס שמראש מוביל לאותה נקודה – בג'ונגל אין חברים.

כן, זה כורח הנסיבות, כן, כולם עושים את זה, אבל זה מוביל את הילדים להיות בדיוק האקסיומה של מה שהם יכולים לא להיות – "חברת ילדים אכזרית". לאחרונה שמעתי דו-שיח בין אם לבתה בת ה- 10. קיצורו של דבר היה שהאם הובילה את ילדתה למסקנה שמוטב שתתרחק מחברתה הטובה ביותר, שכל הכיתה מחרימה, כי אחרת גם היא תהיה מנודה. אין לי ספק שהאם רצתה רק את הטוב ביותר לבתה, אבל בסופו של דבר המסר היה – תעשי מה שכולם עושים גם אם המחיר, לשתי הילדות אגב, גבוה.

יש מקרים כאלה בלי סוף, כולם מלאי רצון טוב ותקווה לעתיד בהיר לילדינו, אבל השורה התחתונה שלהם היא אותה שורה. אלה ההורים שיוצאים נגד שילוב ילד אוטיסט בגן ילדים ואף על פי שהם מתכוונים לטוב הופכים את הילד שלהם, שיש להניח שאפילו לא יודע מה זה אוטיזם, לילד שמבין שאוטיסט הוא ילד אלים וחריג ויש להתרחק ממנו. אלה ההורים שמגבים את הילד שלהם כשהוא מחרים מישהו, או ההורים שחושבים שהילד המתוק שלהם מוכרח לדעת להחזיר כדי שלא יהיה חריג ויהפוך ל"ילד כאפות".

ילדים שלומדים בעזרת מבוגר שמתווך להם סיטואציות, שנותן להם דוגמה, שמעניק להם את הכלים להתמודד נכון, בסבלנות, מתוך נתינה, קבלה ואהבת אדם, אינם לומדים להיות אכזריים. להפך, הם לומדים לחמול, להעניק ואפילו להגן או לתת חסות למי שחלש מהם ויש בזה הרבה יותר כוח. זה לא קורה כי אנחנו לא מייצרים את ההזדמנות לתת לזה לקרות.

אנחנו כל כך רוצים שהם יצליחו, שאנחנו פשוט מוכנים לקבל את המצב הקיים ולהכין אותם ל"ג'ונגל". לא צריך חינוך ביתי כדי לייצר שינוי, זה פשוט מחייב התייחסות אחרת בתוך המסגרות, שיתוף פעולה הדוק יותר של ההורים עם המערכת, יותר כוח אדם. אבל במקום לשחרר את הילדים מאקסיומה שגם אם היא נכונה צריכה להשתנות מיסודה, אנחנו ממשיכים בכל יום במצוות "והגדת לבנך: תחזיר, אל תצא פראייר". לא הילדים אכזריים, אלא אנחנו, אבל לא נעים לומר את זה ככה בפרצוף.