---
date: 2019-11-07 13:54:00+02:00
description: ???
source: https://www.haaretz.co.il/food/cookingwithkids/2019-11-07/ty-article/0000017f-f8d3-d47e-a37f-f9ffde800000
tags: בישול
title: 'ניסויים בשוקולד רובי: שני מתכונים לקינוח'
---

בקיץ הגיעו לסופר חטיפים מתוקים (לא נספר אילו כדי לא לעשות פרסומת) עם [שוקולד רובי](/food/food-news/2017-09-06/ty-article/.premium/0000017f-eef9-d3be-ad7f-fefbb5b80000), סוג השוקולד החדש והוורוד שנוסף למשפחת השוקולדים ב-2017 וכמו כל הטרנדים הגיע אלינו באיחור מה. כחובבת שוקולד לא יכולתי להישאר אדישה ולמען האמת הטעם המיוחד שלו מצא חן בעיני. מאותו רגע שיחקתי ברעיון מה ניתן לעשות איתו. כל הקיץ חיפשתי מקומות לרכוש אותו בישראל אבל זה דרש או נסיעה ארוכה או משלוח ומי שולח שוקולד בקיץ החם בישראל? 

בצר לי חיכיתי שיקרה משהו והנה קרה, היום כבר כמעט בכל הרשתות ניתן להשיג שוקולד רובי. שוקולד רובי מיוצר מפולי קקאו מיוחדים והצבע שלו הוא טבעי. הטעם שלו מיוחד ולא ברור אם הצבע הוא מה שגורם להגדרתו כשוקולד בעל ניחוח פירותי, אבל הוא עדין וטעים, אם אוכלים אותו במינונים נמוכים. 

הצבע שלו תופס את העין אבל הוא לא נשאר ורדרד ברגע שמערבבים אותו עם עוד משהו וזה חבל במיוחד, אבל הוא בהחלט נותן טוויסט מיוחד למתכונים מוכרים ומכניס קצת גיוון והרבה עניין. בבראוניז ערבבתי אותו עם שוקולד מריר, במוס נתתי לו להוביל. בשני המקרים הוא קצר הצלחה ובצדק. 

**מתכון לבראוניז רובי-שוקולד (תבנית מלבנית 30X24)** 

 עברו לתצוגת גלריהבראוניז רובי-שוקולד צילום: קרן הבר**מה?** 

100 גרם שוקולד מריר איכותי (מינימום 60%) 

150 גרם שוקולד רובי 

100 גרם חמאה ללא מלח קרה 

4 ביצים 

1 כוס סוכר 

1 כוס קמח מעורב עם 1/4 כפית מלח 

**איך?** 

 עברו לתצוגת גלריהבראוניז רובי-שוקולד צילום: קרן הבר מחממים תנור ל-180 מעלות 

משמנים תבנית, מניחים עליה נייר אפייה ומשמנים גם אותו, כך קל יהיה לשלוף את הבראוניז מהתבנית. 

בקערת זכוכית שוברים את השוקולד המריר, מוסיפים 50 גרם חמאה חתוכה לקוביות וממיסים באמבט אדים (באן מארי) על אש בינונית נמוכה תוך כדי ערבוב לקבלת תערובת אחידה. 

מניחים להתקרר מעט ובינתיים בקערת זכוכית נפרדת שוברים את שוקולד הרובי, מוסיפים 50 גרם חמאה חתוכה לקוביות וממיסים באמבט אדים (באן מארי) על אש בינונית נמוכה תוך כדי ערבוב על להבה בינונית נמוכה עד לקבלת תערובת אחידה. 

בקערת מיקסר מקציפים את הביצים והסוכר כ-3 דקות עד שהתערובת מקבלת נפח ונעשית בהירה יותר. 

מקפלים חצי מהקציפה לקערת תערובת השוקולד המריר עד שהתערובת כמעט אחידה. 

מקפלים את החצי השני של הקציפה לקערת תערובת השוקולד רובי, שוב עד שהתערובת כמעט אחידה. 

מוסיפים חצי כוס מתערובת הקמח והמלח בפעמיים לקערת השוקולד המריר והקציפה וכאשר הקמח נטמע לגמרי מפסיקים לערבב כי ערבוב יתר פוגע במרקם הבראוניז. 

מוזגים את התערובת לתבנית המשומנת ומניעים בעדינות את התבנית כדי שהבצק יכסה את התחתית. 

מוסיפים חצי כוס מתערובת הקמח והמלח בפעמיים לקערת השוקולד המריר והקציפה וכאשר הקמח נטמע לגמרי מפסיקים לערבב, שוב: ערבוב יתר פוגע במרקם. 

יוצקים את בצק הרובי מעל לבצק השוקולד המריר שבתבנית ובעזרת לקקן יוצרים דוגמת שיש בערבוב קל מלמטה של שתי התערובות. 

מכניסים לתנור לכ-20 דקות, תלוי בתנור. הבראוניז מוכנים כשקיסם הננעץ במרכז יוצא מכוסה במעט פירורי שוקולד. 

מוציאים מהתנור ומניחים להתקרר כ-5 דקות. 

שולפים מהתבנית וחותכים לריבועים. 

בכלי סגור במקרר הבראוניז יחזיקו כ-10 ימים. 

**מוס שוקולד רובי (בערך 6 מנות)** 

 עברו לתצוגת גלריהמוס שוקולד רוביצילום: קרן הבר**מה?** 

100 גרם שוקולד מריר איכותי (לא פחות מ-60%) 

150 גרם שוקולד רובי 

70 גרם חמאה ללא מלח חתוכה לקוביות 

60 מ"ל (1/4 כוס) חלב 

30 מ"ל (1/8 כוס) יין מסוג פורט, שרי או קרם דה-קסיס 

2 ביצים מופרדות 

מכל (200 מ"ל) שמנת מתוקה להקצפה 

2 כפות (30 גרם) סוכר 

**איך?** 

בקערה אחת שוברים את שוקולד הרובי וממיסים אותו באמבט אדים (באן מארי), כשהשוקולד מתחיל את תהליך ההמסה מוסיפים את החמאה ומערבבים עד להמסה מלאה וליצירת תערובת אחידה. 

מוסיפים את החלב וממשיכים לערבב. 

טורפים את החלמונים, מוסיפים את המשקה האלכוהולי שבחרתם. כעת מוסיפים בהדרגה כ-3 כפות מתערובת השוקולד החמימה לחלמונים תוך כדי ערבוב. מוסיפים את תערובת החלמונים והשוקולד לקערת השוקולד ומערבבים או מקציפים בעזרת מטרף ידני. 

מתחילים להקציף את החלבונים, גם כאן מטרף ידני נוח יותר. כשמתחיל להיווצר קצף מוסיפים את הסוכר עד שמתקבל קצף חלק ומבריק – לקפל אותו בעדינות לתוך תערובת השוקולד. 

בקערת מיקסר מקציפים את השמנת המתוקה עד שמתקבלת קצפת. 

מוסיפים את הקצפת לתערובת ומקציפים, או מערבבים בתנועות עטיפה, עד לקבלת תערובת אחידה. 

להעביר לקעריות אישיות או לקערת הגשה ולקרר לפחות שעתיים.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)