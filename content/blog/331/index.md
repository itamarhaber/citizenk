---
date: 2019-10-17 07:57:00+03:00
description: ???
source: https://www.haaretz.co.il/food/cookingwithkids/2019-10-17/ty-article/0000017f-f8dd-d887-a7ff-f8fd52660000
tags: בישול
title: מתכון לפיצה למבוגרים, אבל לא רק
---

הרעיון להכין פיצה בבית שנראה בשעתו בלתי מזיק בעליל הפך למסורת משפחתית שבועית שהייתי רוצה להתלונן עליה, אבל אין לי ממש על מה. הכנת פיצה עשויה להישמע מייגעת, אבל למעשה אין בה כמעט כלום. היא קלה להכנה, גם אם לא מהירה, טעימה, כיפית להכנה עם הילדים וניתן לגוון אותה בהמון צורות. 

כמות הבצק הזו מספיקה אצלנו לארבע פיצות משפחתיות דקות, אבל לא רק. מכמות של פיצה אחת למדתי שאפשר להכין כ-18 כיסונים במילויים שונים (רוטב פיצה, מוצרלה וחצי זית מגולען לדוגמה). לפעמים כדור אחד של בצק הופך ללחמניית פוקצ'ה שכיף לטבול בשמן זית ובלסמי או להפוך לכריכוני מוצרלה ועגבנייה (אצלנו בלי בזיליקום). אפשר כמובן לגוון בתוספות, או להפוך את כמות הבצק לשש יחידות קלצונה ממולאות במה שאוהבים. 

השבוע החלפתי רוטב לפיצה אחת: לא רוטב פיצה על בסיס עגבניות, אלא רוטב חצילים בשום. מה אומר ומה אגיד? ראיתי את האור. למרות שזה היה די מסנוור, הצלחתי לכתוב את המתכון לפני שחזרתי למטבח להכין עוד בצק ולשרוף עוד איזה חציל. 

במתכון יש כמות בצק לארבע פיצות משפחתיות וכמויות להכין פיצת חצילים ושום אחת. את כל הבצקים מכינים ואופים חצי אפייה באותו אופן. את שאר הפיצות ניתן למרוח ברוטב פיצה ([מתכון לפיצה שלנו](/food/cookingwithkids/2016-03-27/ty-article/0000017f-f8b4-d887-a7ff-f8f4f9c10000) כבר פרסמנו), לפזר מעל מוצרלה ולהוסיף תוספות אם רוצים. 

**פיצה ברוטב חצילים ושום** 

**מה?** 

1 חציל לפיצה 

5 שיני שום לכל חציל (אפשר פחות, אבל למה לא יותר?) 

כוס וחצי עד שתיים (150-200 גרם) מוצרלה מגוררת לכל פיצה, אפשר ואף רצוי לשלב גבינות נוספות כמו גרוייר, פרמזן ואפילו גבינה כחולה (רק לזכור להפחית מכמות המוצרלה). 

**לבצק:** 

750 גרם קמח לבן 

3 כפות (30 גרם) שמרים יבשים 

1 כף (12 גרם) סוכר לבן 

2 כוסות (500 מ"ל) מים קרים 

1 כף (20 גרם) מלח 

1 (15 מ"ל) כף שמן זית 

**איך?** 

**הבצק:** 

לקערת מיקסר מכניסים את הקמח השמרים והסוכר. בעזרת וו גיטרה מתחילים לערבב במהירות נמוכה. מתחילים להוסיף בהדרגה את המים ומגבירים את מהירות הלישה אט אט, עד למהירות בינונית גבוהה. 

כשמתחיל להיווצר בצק מוסיפים את המלח. שתי דקות לישה ומגיע תור שמן הזית, אותו יש למזוג באיטיות. ממשיכים לעבד את הבצק עוד כחמש דקות. 

מוציאים את הבצק מקערת המיקסר, אם הוא מעט דביק להוסיף לו טיפונת קמח. 

מעבירים לקערה נקייה ומעט משומנת ומתפיחים כשעה וחצי. 

**רוטב חציל:** 

שוטפים את החצילים היטב ומנגבים במגבת נייר, חצילים הם ירק עדין ורגיש לכל דבר. קולים את החציל(ים) או על אש פתוחה או על פלנצ'ה של ברזל מכל הכיוונים עד שהוא נשרף. מניחים שיתקרר מעט. חותכים את החציל במרכזו ובעזרת כף גורפים את כל התוך ומעבירים לקערה. 

כותשים את שיני השום ומוסיפים לחציל, מוסיפים כחצי כפית מלח ומערבבים. 

 עברו לתצוגת גלריהפיצה אחרי אפייה ראשונה, לפני סבב שניצילום: קרן הבר**הכנה:** 

מחממים תנור ל-250 מעלות. 

מוציאים את כדור הבצק למשטח מקומח ומחלקים לארבעה כדורים שווים. 

על משטח נקי ומקומח מרדדים כל כדור בצק לעיגול (בקוטר של כ-30 ס"מ). 

מעבירים את בצק הפיצה לתבנית תנור מרופדת בנייר אפייה. 

מחוררים את הבצק, בעזרת מזלג או גלגלת ומכניסים לתנור. אחרי בערך שבע דקות הבצק מזהיב, כל דקה הופכת אותו ליותר קראנצ'י, לכן לשיקולכם מתי להוציא. בצק שמתחיל להשחים ייתן אפקט דומה לזה של תנור לבנים. 

בזמן שהוא בתנור מרדדים את הכדור הבא באותו אופן. 

על הבצק הכמעט אפוי מורחים את תערובת החצילים והשום ומפזרים מעל מוצרלה. 

בינתיים על הפיצה הכמעט אפויה, מורחים רוטב, זורים מוצרלה ואם רוצים תוספות זה הזמן לשים גם אותן. 

להכניס שוב לתנור עד שהגבינה מותכת, לחלץ מהתנור, לחתוך ולהגיש.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)