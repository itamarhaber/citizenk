---
date: 2018-12-12 08:58:00+02:00
description: ???
source: https://www.haaretz.co.il/food/cookingwithkids/2018-12-12/ty-article/0000017f-f8a9-d2d5-a9ff-f8ad33230000
tags: בישול
title: עוגיות חמאה מהירות וטעימות להפליא עם מרכיב סודי
---

בעצם, אם חושבים על זה ומסתבר שאנחנו לא, זה די שערורייתי שטור שמתיימר להכין אוכל עם הילדים מעולם לא העלה עוגיות חמאה פשוטות כאלה של בית, שיוצרים עם חותכנים ושאין ילד שלא ישמח לעשות. אנחנו יכולים לטעון שבמשך כמעט 3 שנות קיום טרחנו ועמלנו על מציאת המתכון. זה בה' היידוע, אבל זה לא יהיה נכון ובעידן של פייק ניוז אין דבר כזה להיות זהיר מדי. האמת די פשוטה, זה לא עלה בדעתנו למרות שהיו בידינו כל המשאבים הנחוצים לעשות את זה.

אבל אף פעם לא מאוחר מדי לתקן, יש המון מתכונים שם בחוץ. המתכון הזה נולד ממתכון גרמני של סבתא של בן דוד שלישי (אתם עדיין עוקבים?) שהצליחה לחלץ מגרמנייה. מתכון שעבר מדורי דורות (נו, אל תהיו קטנוניים, אנחנו ספרנו לפחות שבעה עד היום), אבל לא בטוח שהוא לגמרי המתכון, כי כמו שפעם היה נהוג, במקור המתכון הכיל רק את כל המרכיבים אבל הגיע ללא הוראות הכנה. כך או אחרת, מכל הניסיונות יצאו עוגיות חמאה נפלאות שכיף וקל להכין. הפעם החלטנו לנסות לצבוע אותן עם צבעי מאכל אורגניים, הצבע יצא קצת בהיר, אבל עוגיות שני הצבעים זכו להצלחה כבירה.

**עוגיות חמאה (כ-40 עוגיות)**

 עברו לתצוגת גלריהצילום: קרן הבר **מה?**

175 גרם חמאה רכה בטמפרטורת החדר

3/4 כוס (180 גרם) סוכר

1 ביצה L

1 כפית (5 מ"ל) תמצית וניל איכותית

1/2 כפית (3 מ"ל) תמצית שקדים

2 ורבע כוסות (315 גרם) קמח

1 כפית (3 גרם) אבקת אפיה

1/2 כפית (3 גרם) מלח

\*2-3 טיפות צבע מאכל אורגני, אם רוצים, בצבע שרוצים

 עברו לתצוגת גלריהצילום: קרן הבר **איך?**

מכניסים את החמאה לקערת המיקסר ומקציפים במהירות גבוהה בערך דקה.

מוסיפים את הסוכר ומקציפים עוד כשתי דקות. מורידים בעזרת לקקן את התערובת שנדבקה לדפנות, מוסיפים את הביצה, תמצית הווניל ותמצית השקדים ומקציפים לתערובת בהירה ומעט תפוחה במשך כשתי דקות.

מכניסים את הקמח, אבקת האפייה והמלח לקערה יבשה ומערבבים.

מוסיפים לאט-לאט את החומרים היבשים לתערובת החמאה תוך הקצפה בינונית עד שמתקבל בצק ומפסיקים.

אוספים את כל הבצק ביד בכדור אחד ומעבירים למשטח מקומח קלות. אם רוצים את הבצק בצבעים זה הזמן להוסיף צבע – פשוט מטפטפים 2-3 טיפות ג'ל על כדור הבצק ולשים ביד עד לקבלת צבע אחיד בגוון הרצוי.

עוטפים את הבצק בניילון נצמד ומכניסים למקרר לקירור של שעה (אפשר עד 12 שעות).

מחממים תנור ל-180 מעלות.

מוציאים את הבצק מהמקרר ומניחים את כדור הבצק על משטח מקומח. מרדדים את כדור הבצק לעובי של כחצי ס"מ. בעזרת חותכני עוגיות, כדאי להשתדל לא להשאיר רווחים, כשלא נותר עוד מקום, אוספים את השאריות לכדור בצק חדש ומרדדים שוב.

אפשר לפזר מעל סוכר לבן.

מכניסים לתנור ל-11 עד 15 דקות בהתאם למידת הקרנצ' שאתם מעדיפים. העוגיות מחזיקות מעמד בכלי אטום לפחות 10 ימים, אבל אין סיכוי שהן ישרדו אתכם עד אז.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)
* [עוגות, מאפים קינוחים מתכונים](/ty-tag/cakes-0000017f-da2a-d938-a17f-fe2a21fc0000)