---
date: 2018-02-01 15:36:00+02:00
description: ???
source: https://www.haaretz.co.il/blogs/karenhaber/2018-02-01/ty-article/0000017f-f8fb-d044-adff-fbfb1ea60000
tags: דעות
title: קל יותר לגרש אז למה לחשוב פעמיים
---

בשבת לפני שנה ושלושה חודשים, בכיכר עיירה קטנה, לא רחוק מפרנקפורט גרמניה, קהל מוזר שמורכב מערב של אנשים התפזר לחבורות ושוחח אחרי טקס הנחת אבני זיכרון. איש מבוגר פנה לאישה במקום ואמר: "את הנכדה של קורט? אני הבן של האיש שרץ לספר לו שקציני הגסטפו בדרך". 

סבי ברח הרבה לפני השואה, כמעט שלוש שנים לפני מלחמת העולם השנייה. הסכנה לא נראתה גדולה מדי, עוד היו [שקיוו שהיטלר הוא אפיזודה חולפת.](/blogs/karenhaber/2018-01-29/ty-article/0000017f-f8f2-d2d5-a9ff-f8fe7ed70000) הוא יכול היה להעלים עין, ובכל זאת האיש הציל את סבי, רק כי לא רצה לעמוד מנגד. אני לא יודעת מה היה עולה בגורלו של סבי לו היה נלקח לגסטפו, זה גם לא משנה. 

אין כאן אזכור לשואה אם לרגע חשדתם, יש כאן אזכור לאנושיות בעולם טרום שואה. כי אלה [רגעי החסד בהם מפציעה האנושיות](/news/education/1.5765990) שאנחנו מנסים תמיד למצוא ברגעים אפלים. כי אלה הן המחוות הקטנטנות שעושות את ההבדל: זו היד שהושטה, המעיל שנזרק, פרוסת הלחם שנחלקה, המחסה שהוצע, הפניית המבט וההסכמה שבשתיקה להחריש. מחוות קטנות, לפעמים כמעט בלתי מורגשות, שמשנות חיים. [הגירוש הזה של מבקשי המקלט](/news/education/2018-01-29/ty-article/.premium/0000017f-e12b-d804-ad7f-f1fb43210000) מישראל הוא חוסר אחריות שנרשם על שמנו, הוא המוכנות לעמוד מנגד. 

[גירוש](/news/politics/2018-02-01/ty-article/.premium/0000017f-db23-db22-a17f-ffb399430000) אינו האפשרות היחידה ולמרות שאושר על ידי הממשלה וניתן לו הכשר על ידי בג"ץ, זה לא עושה אותו בסדר, מהטעם הפשוט שהוא דורש מאתנו להעלים עין מהאפשרות שמישהו ייפגע. אבל כנראה שכשהמישהו הזה אינו יהודי וגם שחור אז מה שלא רואים הוא רק בגדר ספקולציה שניתן להתעלם ממנה. 

 עברו לתצוגת גלריהמתקן חולות. לא מדברים על העלויות שנדרשו להקמתו ואחזקתוצילום: אליהו הרשקוביץהדיון הנוכחי בנושא מאופיין בהרבה סיסמאות ודמגוגיה, אך הוא מונע דיון מהותי ומאפשר את הוצאת הגירוש לפועל לפני קיומו של דיון שכזה והגירוש, יש לזכור, הוא צעד בלתי הפיך ויש לו משמעות, גם אם אנחנו מעדיפים לעצום מולה עיניים. 

עזבו אתכם מהגדרות. לצורך העניין אין זה חשוב אם תקראו לקהילה, לא בהכרח הומוגנית, זו, "מסתננים", "מבקשי מקלט", "מהגרים" או "מחפשי עבודה", העובדה היא שהם בני אדם והם כאן. לכן, האחריות לגורלם היא עלינו, בין אם הקימו כאן משפחות ובין אם לאו. יתרה, בעקבות הסגירה ההרמטית של הגבול הקהילה הזו גם אינה גדלה עוד. כלומר, מסך כל הפליטים בעולם, שפר גורלה של ישראל והיא לא צריכה להתמודד עם יותר מ-40,000 איש (היום כבר פחות). 

את [הבעיות של דרום תל אביב](/opinions/2018-01-08/ty-article-opinion/.premium/0000017f-e99f-da9b-a1ff-edff34090000) צריך לפתור, הגירוש הוא בגדר "הוצאת העז", כמו במשל של הרב שמציע לאיש המתלונן על הצפיפות בבית להכניס עז ועוד אחת ועוד אחת, רק כדי להוציא את כולן בסוף ולהודות על חזרתו למצבו ההתחלתי הצפוף. לא ירווח לתושבי דרום תל אביב עם גירושם, ירווח לתושבי דרום תל אביב עם פיתוח האזור ואין לזה קשר לאוכלוסיית המהגרים ואת זה הממשלה גם לא באמת מציעה. 

האם הדרך היחידה להתמודד איתם היא גירוש? בשעה שיש כל כך הרבה מקומות עבודה שמשוועים לידיים עובדות בעבודות שישראלים לא מתעניינים בהן? הרי זה ברור שלא, ואף יש הצעות אופרטיביות. אז עם מה באמת נשארנו? אילו סיבות יש לגרש? אין צורך לפנות לרוח היהודית ולהזכיר את מצוות אהבת הגר, את היותנו גרים, את חווית הפליט שאפיינה יהודים בכל ארצות גלותם, זה לא העניין היהודי, זה העניין האנושי. עובדתית לזה אנחנו מתכחשים. 

 עברו לתצוגת גלריהקיגאלי בירת רואנדה. לרבים מהמגורשים צפויים חיי מחסור, וזה במקרה הפחות גרועצילום: וויל בואז / בלומברגהשאלה הנשאלת אינה אם רואנדה, או כל מדינה שלישית אחרת, היא מדינה נוחה ובטוחה למטייל הזר. השאלה היא מה הגורל הנשקף להם והתשובה מגוונת. רבים מהם יידעו חיי מחסור, אבל יתכן שרבים מהם, ובל נשלה את עצמנו, עשויים להיות קרבן לסחר בבני אדם. לא צריך יותר. האם אנחנו מוכנים שאפילו אדם אחד יימכר כעבד בשמנו? התשובה צריכה להיות לא, זה מחיר מוסרי גבוה מדי. ואפרופו מחיר, גירוש גם עולה לנו יותר מלהשאיר אותם כאן, גם אם לא מחשבים את העלויות העצומות והמיותרות שכרוכות במתקן חולות. 

מה שעומד על הפרק הוא צביונה המוסרי של מדינת ישראל והבחירה לגרש מעידה אך ורק עלינו, על האדישות שהגענו אליה ביחס לגורלו של האחר, הגזענות שמונעת מאתנו להושיט יד, והשנאה לאחר וכמובן לעוזריו מהשמאל. 70 שנה לעצמאות ומדינת ישראל "[תהא מושתתה על יסודות החירות](/opinions/2014-02-22/ty-article-opinion/.premium/0000017f-e73b-dea7-adff-f7fb55310000), הצדק והשלום לאור חזונם של נביאי ישראל" - כבר לא.