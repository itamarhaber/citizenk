---
date: 2019-10-17 08:46:00+03:00
description: ???
source: https://www.haaretz.co.il/blogs/karenhaber/2019-10-17/ty-article/0000017f-f8d9-d044-adff-fbf9266c0000
tags: דעות
title: פרחה היונה, באה החרב, הלך השיר
---

[25 שנים של שלום עם ירדן](/news/politics/2019-10-13/ty-article-magazine/.premium/0000017f-db44-db5a-a57f-db6eddb00000) הן סיבה טובה לחגוג הישג שמעניק לישראל הרבה שקט ממזרח. אבל לא. אין טקס ישראלי ואין טקס משותף. בישראל 2019 לא חוגגים שלום, למעשה כבר המון זמן לא דיברו כאן על שלום. במשך יותר מ-60 שנה תוחזקה השאיפה לשלום על ידי כל ראשי הממשלה, ואז הגיע בנימין נתניהו שלא רק שחנק כל רצון לשלום, גם מיגר אותו מהמרחב. נתניהו לא מציע שלום אלא חרב, והחרב הזו היא חרב פיפיות שמאיימת בראש ובראשונה על עתידה של ישראל. 

איזו סיבה יש להתעלמות מהשלום עם ירדן? הלא אם באיומים אסטרטגיים עסקינן, הרי שהגבול המזרחי הוא הבטוח ביותר של ישראל ומעניק לה שתי מלים שהיא כל כך אוהבת - "עומק אסטרטגי". כנראה התרחקותו המופגנת של ראש הממשלה מלציין את ההסכם נובעת מכך שהוא מחבל במאמצו ארוך שנים להשכיח את השלום, את התקווה ואת האפשרות לעתיד טוב יותר. נתניהו מעדיף אותנו מפוחדים - מהו שלום אם ניתן לדבר על איומים אסטרטגיים, גם אם מדומיינים? 

ב-1994 הניח ראש הממשלה יצחק רבין יסודות לאוטוסטרדה ובעשר השנים האחרונות טרח נתניהו להופכם לבריקדה. החל מהפגיעה המכוונת בתושבי מזרח ירושלים, [המצלמות בהר הבית](/news/politics/2015-11-06/ty-article/0000017f-f077-df98-a5ff-f3ff25c10000), [טאטוא הרג הרופא בגשר אלנבי](/news/politics/2014-03-10/ty-article/0000017f-e3f8-d7b2-a77f-e3ff65240000), חיבוק [מאבטח השגרירות שירה למוות בשני ירדנים בעמאן](/news/politics/2017-07-24/ty-article/0000017f-e4d4-d75c-a7ff-fcddc7ba0000) ואח"כ [הוברח לישראל](/opinions/editorial-articles/2017-07-27/ty-article-opinion/.premium/0000017f-e2f0-d9aa-afff-fbf874170000), ולאחרונה ההצהרה על [רצונו לספח את בקעת הירדן](/news/elections/2019-09-10/ty-article/0000017f-e612-df2c-a1ff-fe53d7820000) אם ייבחר מחדש. נתניהו מנסה לשכנע שאין צורך בשלום, שעדיפים מהלכים חד-צדדיים. אלא שהחבל עליו הוא צועד מאיים להיקרע, בעיקר משום שהוא שם את כל הביצים בסל שמחזיק דונלד טראמפ ושכח שהוא הראשון שיכול להשליך אותן עליו אם "ההופעה לא תהיה מספיק משכנעת". 

 עברו לתצוגת גלריהחוסיין, רבין, ויצמן וקלינטון לקראת טקס החתימה בעברונהצילום: אלכס ליבקנתניהו הצליח לשכנע את הישראלים שכאבי המלחמה עדיפים על כאבי השלום. בלי ששמנו לב, גדל פה דור שלם שהמלה "שלום" זרה לו. "שלום" אינו עוד חלק מהלקסיקון הישראלי. היא כבר אינה מבטאת, גם אם בקול רפה, את הכמיהה שמלווה אותנו מאז הקמת המדינה. דור שלם בגר לתוך מציאות שבה השלום מושכח בעקביות וכל שהוא שומע זה "טרור" ו"אין פרטנר". 

כשחושבים על זה, לאורך השנים היה לכל דור בישראל את שיר השלום שליווה אותו: החל מ"הן אפשר" של חיים חפר שנכתב במלחמת העצמאות, דרך "נולדתי לשלום" ועד "חורף 73'" שנכתב ב-1994. למעט הבלחות, כמו "עינייך" של אחינועם ניני ומירה עוואד באירוויזיון 2009 או שירים של "הדג נחש", כבר הרבה זמן לא היה כאן שיר לשלום. למה שיהיה? היעדרו מעיד על הלך הרוח. 

"נולדתי לשלום""עינייך", אחינועם ניני ומירה עוואד "תינוקות נולדו הבוקר בירושלים. תינוקות נולדו הבוקר בעמאן. חיים חדשים באו לעולם. בוקר טוב לך האם הירדנית, שלום לך האם הישראלית, השלום שנולד היום נותן לך תקווה גדולה שהבן שנולד לא יידע עוד מלחמה - ואת לא תדעי עוד צער. שלום וסלאם", סיים רבין את נאומו במעמד חתימת הסכם השלום בעברונה. התינוקות האלה חוגגים החודש 25. הם יידעו עוד מלחמה ואימותיהם יידעו עוד צער. ושיר לשלום? היה אחד שהוכתם בדמו של רבין, אפשר לראות אותו היום בתערוכה. עוד מסמך היסטורי שמעיד שיכול היה להיות פה אחרת. 

גם הבוקר ייוולדו ילדים בישראל ובבוא העת הם לא ישירו שיר לשלום בצעקה גדולה. אם הם יעשו זאת - יקראו להם בוגדים. הניצחון של נתניהו הוא בהשכחת התקווה לשלום. שנאמר: הלכה היונה, באה החרב.