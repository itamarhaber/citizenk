---
date: 2017-05-18 13:57:00+03:00
description: ???
source: https://www.haaretz.co.il/food/cookingwithkids/2017-05-18/ty-article/0000017f-f8b3-d887-a7ff-f8f75af30000
tags: בישול
title: סלמון וירקות ברוטב חמצמץ
---

לפני המון שנים היינו יוצאים למפגשים שבהם מרבית החברים היו על הסקאלה של צמחונות ועד טבעונות וחוץ מזה היינו אנחנו. השתדלנו מאוד שלא לפגוע ברגשות המשתתפים האחרים, אבל גם העוגיות הביתיות שלנו נפסלו, כל משפחה מטעמה היא. מתישהו, בדיון על אסכולות תזונה, הותקפתי על העדר אג'נדה ברורה. עוד לפני שהספקתי לענות, חברה חכמה ענתה במקומי שאנחנו מאסכולת "האוכל שטעים לאכול".

אוכל שטעים לאכול זה נהדר, אבל מתישהו אתה לומד שזה לא ממש מספיק וצריך להכניס קצת מודעות גם לדבר הזה. המחשבות על שינוי יכולות להיות מרפות ידיים, זה איכשהו נשמע גדול נורא וקשה להשגה. לרוב אנחנו מחכים שמשהו יקרה שחייב את השינוי, אם יש לך מזל, אתה מקבל איתותים. הם לא עשויים מהחומרים של דרמה סוחטת דמעות, אבל הם מהסוג שמוריד מהותית את איכות החיים. ואז לומדים לגלות שלא באמת קשה לאמץ הרגלים חדשים, זה רק עניין של החלטה.

מכיוון שככל הנראה קיבלנו איתותים שונים ואחרי שביססנו שאנחנו לא אנשים של אידיאולוגיות גדולות, קיבלנו החלטה להתאמץ יותר כדי לגוון, לטעום ולשנות. זה עובד לאט, יש מי שנהנה מזה ומי שעדיין לוקה בחשדנות. לא ויתרנו על הדברים שאנחנו אוהבים, פשוט החלטנו להרחיב את המנעד בלי הצהרות בומבסטיות מבוססות טרנדים כאלה ואחרים. מה זה אומר? שבכל ארוחה אנחנו מוסיפים יותר ירקות באופני הכנה שונים, מחדשים במתכונים ומנסים להוסיף יותר דגים לתפריט. 

השבוע היו לנו כל מיני ניסיונות שעוד יעלו על הכתב, משקשוקת תרד ועד בקר מוקפץ עם ירקות, אבל גולת הכותרת שייכת ובצדק למנה הבאה, כל השאר ייאלצו לחכות לתורן.

**סלמון וירקות ברוטב חמצמץ**

**מה?**

550 גרם פילה סלמון טרי ללא עור

1 בצל לבן

1 בצל סגול

6-7 שרוכי זעפרן מושרים בחצי כוס מים רותחים

חצי חבילה פטריות טריות

5-6 פלפלים קטנים צבעוניים

מיץ מחצי לימון

חצי כוס יין לבן

מלח

שמן זית

צרור עלי פטרוזיליה (ואם אוהבים גם כוסברה) – אפשר או לקצוץ ולפזר מעל כשהמנה מוכנה, או לקשור ולהכניס למנה בזמן הבישול או גם וגם.

**איך?**

חותכים את הסלמון לקוביות בגודל של 2-3 סנטימטרים, שמים בקערה ויוצקים מעל מיץ לימון. מכסים בניילון נצמד ומכניסים למקרר. כשמי הזעפרן מתקררים זה הזמן ליצוק גם אותם מעל קוביות הסלמון, לערבב (סליחה שאני אומרת את זה אבל הכי טוב עם הידיים) ולהכניס לעוד קצת למקרר.

מומלץ להתחיל בקיצוץ הירקות, כמובן כל ירק בנפרד, הגודל זה עניין של טעם, אנחנו אוהבים קיצוץ דק. את הבצלים ואת הפלפלים קוצצים דק, את הפטריות לפרוסות ואם לא תשכחו (בניגוד אלינו) את השום, אז כדאי לכתוש בערך 4 שיניים (אגב גם ג'ינג'ר יכול להתאים).

מכניסים את הבצלים למחבת מחוממת עם שכבה דקה של שמן זית ומטגנים עד להזהבה על להבה בינונית-נמוכה. מוסיפים את הפלפלים, כשהם מתרככים זה הזמן להוסיף את הפטריות (וגם את השום). מטגנים כ- 2 דקות תוך כדי ערבוב בעיקר כדי שהשום לא יידבק. שופכים את היין ונותנים לאלכוהול להתאדות.

מוציאים את הסלמון ומניחים אחד אחד במחבת, נותנים להם כדקה וחצי-שתי דקות והופכים צד ואז שופכים את מי הזעפרן והלימון לתוך המחבת. מביאים להרתחה, מוסיפים את צרור עלי התיבול (או רק פטרוזיליה), מנמיכים את הלהבה ומכסים ל- 20 דקות. מורידים מהאש ומפזרים, רק אם רוצים, פטרוזיליה קצוצה.

הכי טעים להגיש עם אורז שום וזה קלי קלות – מטגנים 5-6 (ואפשר גם יותר) שיני שום כתושות, מוסיפים כוס וחצי אורז, ממליחים ומערבבים. מוסיפים 2 וחצי – כוסות מים רותחים, מרתיחים, מנמיכים את הלהבה, מכסים במכסה ומבשלים כ- 10 דקות. מורידים מהאש, מניחים לשתי דקות ומגישים.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)