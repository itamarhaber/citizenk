---
date: 2021-01-07 17:03:00+02:00
description: ???
source: https://www.haaretz.co.il/food/cookingwithkids/2021-01-07/ty-article/0000017f-f8f1-d887-a7ff-f8f540e30000
tags: בישול
title: 'נימוחים ומפנקים: עלי כרוב ממולאים בסגנון הונגרי'
---

אני לא יודעת אם חמי ההונגרי יעיד שמתכון הכרוב הממולא שלהלן ראוי להיקרא הונגרי, מהטעם הפשוט שהמנה שהכנתי לו נכנסה לפריזר ותחכה בסבלנות עד שיינתן האור הירוק למפגש אחרי המנה השנייה של החיסון. פשוט אני לא מוכנה לוותר על המבט הראשון על פניו אחרי שיטעם, המבט שיגיד הכל ולא עובר בטלפון. עם זאת, לדור 2.0 ההונגרי החולק איתי את חייו היו רק מחמאות, אפילו על המלח הוא לא התלונן, אבל זה יכול להיות גם רק עניין של הרגל.

זה לא בדיוק כרוב הונגרי. בכרוב הונגרי יוסיפו לרוטב כרוב כבוש, אני מוצאת את זה לגמרי מוגזם, אבל הוספתי את האופציה במתכון. אבל הטעמים הונגריים והמנה יוצאת נימוחה, ריחנית ונהדרת. בניגוד לשמועות זו לא התעסקות מטורפת, היא דורשת קצת סבלנות אבל שווה כל רגע ויעידו כל הטועמים, אלה בעלי הגנים ההונגריים ואלה שלא, כולם ביקשו מנה שנייה, אז מזל שהכנתי כפול.

 עברו לתצוגת גלריהעלי כרוב ממולאיםצילום: קרן הבר**כרוב ממולא (כ-10-12 עלי כרוב ממולאים)**

**מה?**

ראש כרוב גדול אחד

2 בצל לבן גדול קצוץ ומטוגן

**מילוי:**

חצי מכמות הבצל המטוגן

1/2 קילו בשר בקר רזה טחון פעמיים

3/4 כוס (150 גרם) אורז בסמטי

5-7 שיני שום כתושות

1 כף פפריקה מתוקה (או תערובת של מתוקה, חריפה או מעושנת – עניין של טעם)

1 ביצה גודל L

1 כפית מלח

פלפל שחור לפי הטעם (לא חובה)

**רוטב:**

חצי מכמות הבצל המטוגן

5-6 שיני שום

עלי הכרוב הפנימי שלא ניתן למלא, חתוכים לרצועות דקיקות

(הונגרים אמתיים יוסיפו 200 גרם בייקון או חזה אווז או קבנוס חתוך)

1/2 כוס יין לבן

(הונגרים יוסיפו 500 גרם כרוב כבוש)

כוס (240 מ"ל) פסאטה (אני משתמשת ב-cirio), או 3 כפות רסק עגבניות וכוס מים

כף פפריקה

1/2 כפית סוכר

כפית מלח, פלפל שחור לפי הטעם

צרור פטרוזיליה קשור בחוט שפגט (לא חובה)

**איך?**

מתחילים עם הכרוב: מוציאים לו את הגזע ותחילת הליבה ומרככים אותו באמצעות בישול במים רותחים. מניחים את הכרוב בסיר גדול וממלאים במים עד לכיסויו. מביאים את המים לרתיחה ומבשלים את הכרוב כרבע שעה עד 20 דקות. מוציאים את הכרוב ומניחים לו להגיר נוזלים במסננת.

 עברו לתצוגת גלריהצילום: קרן הברבמחבת גדולה מטגנים במעט שמן שני בצלים לבנים גדולים וקצוצים דק עד שהם מזהיבים. מוציאים חצי מכמות הבצל לקערה גדולה, בה נכין את המילוי.

**אם אוהבים אורז רך:** מבשלים את האורז כמעט עד להכנה מלאה: מוזגים מעט שמן לסיר קטן, מוסיפים כוס אורז, מטגנים כדקה ומוסיפים כוס וחצי מים וכפית מלח. מערבבים, מביאים לרתיחה, מנמיכים את האש וכאשר כל המים נספגו, מורידים מהאש. פותחים מכסה, מערבבים מוסיפים כ-1/3 כוס מים קרים, מערבבים שוב ומניחים להתקרר עם מכסה פתוח. אם רוצים אפשר פשוט להעביר דרך מסננת ולקרר מהר יותר.

אם מעדיפים אורז מובחן יותר, ניתן פשוט להשתמש באורז לא מבושל אבל אז יש לשים לב לכמויות המים כי ייתכן שיהיה צורך ביותר.

**ממשיכים עם המילוי:** מוסיפים לקערה עם מחצית הבצל המטוגן את הבשר, שום כתוש, פפריקה והביצה ומערבבים היטב עד לקבלת תערובת הומוגנית, מוסיפים את האורז והמלח ומערבבים היטב. 

מפרקים את עלי הכרוב עד שמגיעים לעלים הקטנים שאותם לא ניתן למלא, את אלה קוצצים לפרוסות דקיקות כדי להשתמש בהם ברוטב.

**לרוטב:**

חוזרים אל הבצל המטוגן ומחממים אותו, מוסיפים 6-7 שיני שום כתושות ומטגנים כדקה וחצי. מוסיפים את רצועות ליבת הכרוב (בכרוב הונגרי אמתי יוסיפו לפני כן בייקון, חזה אווז או חתיכות קבנוס לטיגון קצר ועם רצועות הכרוב יוסיפו עוד כרוב כבוש), מטגנים יחד כ-2 דקות. מורידים מהאש, מוסיפים את הפפריקה ומערבבים היטב לפני שמחזירים לאש.

מוסיפים את היין הלבן, מביאים לרתיחה ונותנים לאלכוהול כדקה להתאדות, היין יעניק חמיצות עדינה לתבשיל.

מוסיפים את הפסאטה או רוטב העגבניות והמים, סוכר, מלח ופלפל שחור, מערבבים ומביאים לרתיחה, אז ניתן להוסיף צרור עשבי תיבול שיוסיף המון טעמים לכרוב – אני מוסיפה פטרוזיליה מטעמי אלרגיה, אבל בהחלט אפשר להוסיף גם גבעול תימין ויש שיוסיפו קימל (לא אני). נותנים לרוטב כ-10 דקות על האש, מכבים ומוציאים את עשבי התיבול.

**ממלאים:**

מניחים את עלה הכרוב הראשון על משטח עבודה כשחלק הקמור פונה אלינו. לוקחים בערך כף-כף וחצי מהמילוי (בהתאם לגודלו של העלה) ומניחים במרכז החלק העליון, הרחוק מאתנו. את צדי העלה מקפלים פנימה ומתחילים לגלגל מלמעלה למטה, אלינו. כך ממלאים את כל עלי הכרוב.

אם נותר עוד מילוי אפשר לערבב אותו ברוטב או ליצור ממנו קציצות ולהניח בין עלי הכרוב, אחרי שמכניסים אותם למחבת, או לסיר.

 עברו לתצוגת גלריהצילום: קרן הבר עברו לתצוגת גלריהצילום: קרן הבר**מרכיבים:**

לסיר גדול ורחב (אם כי ניתן גם להכין בשכבות אם הסיר צר) יוצקים מצקת אחת של רוטב ומניחים את השכבה הראשונה של עלי הכרוב הממולאים, אחד לצד השני. אם לא צריך יותר משכבה אחת, מוסיפים את קציצות האורז והבשר הנותרות ומוזגים את יתרת הרוטב מעל. אם יש צורך בעוד שכבה יוצקים עוד מצקת אחת מעל, ושוב מסדרים שכבה של עלי כרוב ממולאים וקציצות אם יש ומעל מוזגים את יתרת הרוטב.

אם הרוטב אינו מכסה את כל הכרוב, מוסיפים מים עד לכיסוי הכרוב העליון.

 עברו לתצוגת גלריהצילום: קרן הברמביאים את הנוזל לרתיחה, מנמיכים את האש, מכסים את הסיר במכסה ונותנים לעלי הכרוב להתבשל כשעה וחצי. משאירים את הסיר מכוסה על הכיריים עוד שעה לפני ההגשה. רק אומרת שיום למחרת זה יהיה אפילו יותר טעים אחרי לילה במקרר.

אפשר גם לאחר הרתיחה להכניס לתנור שחומם מראש ל-170 מעלות לשעתיים בערך, רק לוודא שהידיות של הסיר מותאמות לשימוש בתנור. גם פה אחרי ההוצאה מהתנור משאירים את הסיר סגור לשעה.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)