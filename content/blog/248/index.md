---
date: 2020-06-11 22:32:00+03:00
description: ???
source: https://www.haaretz.co.il/food/cookingwithkids/2020-06-11/ty-article/0000017f-f8c9-d460-afff-fbefc5d00000
tags: בישול
title: ספגטי בולונז הכי טעים בעולם, אפילו הילד אומר
---

לא שיניתי כלום במתכונים שלי, אבל מאז שהתחלתי לטחון בשר בבית כל [מתכוני הבשר הטחון](/food/10-recipes/2019-11-24/ty-article-magazine/0000017f-f80a-d887-a7ff-f8eead8f0000) השתדרגו פלאים והפכו לאהובים במיוחד. אין לי דרך להסביר את זה, אני קונה בשר אצל קצבים טובים, תמיד טוחנים את הבשר מולי ולפני כן מנקים עבורי את המכונה ובכל זאת – בשר טחון שנטחן בבית טוב משמעותית מבשר שנטחן בחוץ. אולי זה גם קשור לקרבה בין הטחינה להכנה, אין לי מושג, אבל מסתבר שברגע שאתה מתחיל הדרך חזרה כבר לא קיימת. 

המנות שבהן זה הכי בולט הן [הלזניה](/food/cookingwithkids/2016-08-22/ty-article/0000017f-f89b-d47e-a37f-f9bf87530000) והבולונז, מנות שתמיד זוכות אצלנו להצלחה אך לרוב מלוות בלא מעט בשר שנשאר על הצלחת. מאז שהתחלתי לטחון את הבשר זה לא קורה. לכן החלטתי לעשות ניסוי חדש של בולונז כמעט ללא תוספות – נטו בשר ורוטב עגבניות עם תבלינים. זה הצליח מעל המשוער וזכה בתואר "הבולונז הכי טעים בעולם" וקטינא ציין שזה טוב יותר אפילו מהבולונז האגדי הזכור לו מ[רומא](/travel/rome/2018-10-11/ty-article-magazine/0000017f-ea0f-d4a6-af7f-fecf48250000). לא התווכחתי – כתבתי מתכון. 

**ספגטי בולונז (כ-5 מנות)** 

**מה?** 

500 גרם ספגטי (או כל פסטה אחרת) 

שמן זית לטיגון 

500 גרם בשר בקר טחון 

10 שיני שום כתושות 

3-2 עגבניות בשלות ומגוררות – לא חובה, אבל אם מוסיפים, תוסיפו גם חצי כפית סוכר לבן 

1 כוס יין לבן 

1 כפית פפריקה 

1 כפית מלח 

פלפל שחור – לפי הטעם 

500 גרם פסאטה (Passata, אני מעדיפה את cirio) או 4 כפות של רסק עגבניות וכוס (240 מ"ל) מים 

1 כוס (240 מ"ל) מים – כן, בנוסף לכוס המים אם אתם משתמשים ברסק עגבניות ולא פסאטה 

צרור עשבי תיבול: 10 גבעולי פטרוזיליה, 3-4 גבעולי בזיליקום – קשור בחוט שפגט 

עלה דפנה – לא חובה 

**איך?** 

מחממים שמן זית שמכסה שכבה דקה תחתית של מחבת גדולה ומוסיפים את הבשר הטחון. באמצעות שתי כפות עץ מפוררים את הבשר ומטגנים כעשר דקות. 

מוסיפים את השום ומטגנים עוד כשתי דקות, מוסיפים את העגבניות והסוכר, מערבבים ומניחים להתבשל יחד עוד כ-3 דקות. 

מוזגים את כוס היין למחבת ומבשלים כ-5 דקות. 

מנמיכים את האש ומוסיפים את כל התבלינים. 

מוסיפים את הפסאטה או את רסק העגבניות והמים ומערבבים, מגבירים את האש ומביאים לרתיחה. מוסיפים את זר עשבי התיבול, מכסים, מנמיכים ללהבה הקטנה ביותר ומבשלים כשעה (אם יש לכם זמן, בישול של שעתיים שלוש רק מיטיב עם הטעמים). 

לפני ההגשה מכינים את הפסטה לפי הוראות היצרן, מוציאים את צרור עשבי התיבול (ועלה הדפנה) ומגישים (איטלקים יוסיפו שניה לפני ההגשה גם 1/3 כוס (80 מ"ל) חלב כדי לאזן את הטעמים במנה – רק אומרת).

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)