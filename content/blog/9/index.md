---
date: 2022-06-30 10:28:00+03:00
description: ???
source: https://www.haaretz.co.il/blogs/karenhaber/2022-06-30/ty-article/00000181-b33d-d919-a9a7-b3fd02330000
tags: דעות
title: 'הימין ניצח: שוויון אזרחי הפך עיקרון לא פטריוטי'
---

בנימין נתניהו אמנם לא הצליח להקים ממשלה אחרי הבחירות האחרונות, אבל הוא בהחלט הצליח להרעיל את השיח. ממשלת "השינוי" אולי הביאה טונים יותר נעימים ותחושה של ענייניות שלא היתה פה כבר הרבה זמן, אבל שיח השנאה והדיכוטומיה ברשתות החברתיות, בתקשורת וגם בכנסת כבר חצה את הרוביקון.

מעבר לשבירה של מנגנונים דמוקרטיים והשחתתם, ב-12 שנות שלטון נתניהו הוקעו ציבורים שלמים משולי הקולקטיב, הסתה ושיסוי הפכו לטקטיקות מקובלות, והניסיון להכפיף את המציאות לראייה דיכוטומית הצליח מעל למשוער. למרבה הצער, השינוי הזה התרחש לא רק בקרב ציבור תומכי נתניהו, אלא גם במחנה המתנגדים. בשנה הזו, כל מי שמתח ביקורת על הקואליציה - לא רק ברשתות החברתיות, אפילו בטורי הדעות של "הארץ" - הוכתר כ"ביביסט", משל אין שום הגדרות לבד מ"רק נתניהו" ו"רק לא נתניהו".

דווקא עכשיו, בשלהי ימיה של הממשלה, ראוי שנתבונן במציאות באובייקטיביות, משום שפגמי הפוליטיקה הישראלית משתקפים בקורותיה. "ניהול הסכסוך" לא רק שלא צלח, אלא דה פקטו חיזק את שלטון הפרדה שישראל מתחזקת. בשורה התחתונה כלום לא יעלים את העובדה שישראל שוללת זכויות אדם, מחזיקה אוכלוסייה אזרחית תחת שלטון צבאי ומעניקה חסות למפעל התיישבות קולוניאליסטי שאנשיו זוכים לזכויות יתר בהשוואה לאוכלוסייה המקומית כבר 55 שנה. ולראייה, גם הממשלה הזאת מתפרקת בדיוק על הרקע. זה לא ייגמר עד שנפסיק להתכחש.

השימוש הנפוץ במושג "סטטוס קוו" לא מסתיר את העובדה שהוא דינמי והשנה הביא לכניעתה של המפלגה היחידה שנוסדה בשם זכויות אדם. מרצ ויתרה על תפקידה כמגינת הזכויות של מי שאינו יהודי. יתרה מכך, הממשלה, שנוסדה על בסיס עיקרון חסר היגיון של הימנעות מ"סוגיות יסוד", גילתה שגם כשמתעלמים מהן - הן ממשיכות לצוץ. היא קיבעה "עיקרון יסוד" תקדימי - מרבית הציבור היהודי מוכן לקרוא למצב שבו ליהודים יש זכויות יתר אזרחיות "דמוקרטיה". ה"שותפות יהודית ערבית תקדימית" שניסו למכור לנו פועלת תחת אקסיומה בלתי אפשרית לפיה ניתן לקיים דמוקרטיה במצב של אי-שוויון אזרחי. את מחצית הציבור היהודי נתניהו מפחיד יותר מהדבר הזה. אין בזה טיפת הגיון ולא משנה איך מסובבים את זה.

בעיני, הממשלה הזו היא "ממשלת המטמורפוזה", שבה הציבור היהודי עבר סופית לשיח יהודי; שבה מי שראה עצמו כ"שמאל" הסכים לוותר על ערכי אזרחות בסיסיים בשם סילוק נתניהו. אני מניחה שזה נשמע הגיוני לאוזניים יהודיות כשאומרים את זה ככה, אבל בתירוץ של הגנה על הדמוקרטיה, הוקרבה הדמוקרטיה על מזבח נתניהו. והנה לכם עוד הצלחה מבית היוצר של נתניהו – גסיסת השיח האזרחי-דמוקרטי והחלפתו בשיח אתנוצנטרי. מה שמקובל תחוּם בגבולות הציונות, שבפרשנות העכשווית שלה מניחה מראש עליונות יהודית על גווניה וחושבת שבאמת יש משמעות לגוונים.

השיח האזרחי הדמוקרטי, שמעולם לא אמור היה להיות נחלתו הבלעדית של השמאל, נצבע בצבעי שמאל והושחר עד זרא. זכויות אדם ושוויון אזרחי הפכו ב-13 השנים האחרונות לעקרונות לא פטריוטיים. אזרחים נמדדים במוכנות לתחזק את המדינה היהודית ולהתעלם מסוגיות אזרחיות. אפשר להפחיד עד מחר בממשלה עם איתמר בן גביר, אבל המצב כיום מפחיד גם בלעדיו. מרוב נפנופים ב"דמוקרטיה היחידה במזרח התיכון", לא שמנו לב שכל נפנוף רוקן עוד ערך דמוקרטי מתוכן.

זה הטור האחרון ב"אזרחית ק.", אם כי אמשיך לכתוב. מעולם לא הנחתי שאשנה במשהו אם אתעקש לכתוב על זכויות אדם ושוויון אזרחי, אבל לפחות לא איבדתי תקווה שיום יבוא ולכולנו יהיה אכפת שזכויות אדם יהיו נחלת כולם. אם לחתום את הבלוג, אין יפות יותר ממילותיו של טשרניחובסקי: "שחקי, שחקי, על החלומות, זו אני החולם שח. שחקי כי באדם אאמין, כי עודני מאמין בך".