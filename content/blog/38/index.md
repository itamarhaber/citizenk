---
date: 2022-02-24 09:08:00+02:00
description: ???
source: https://www.haaretz.co.il/blogs/karenhaber/2022-02-24/ty-article/0000017f-f900-d044-adff-fbf92e880000
tags: דעות
title: הקו שמחבר בין ישראל לאב מתעלל המודע למעשיו
---

גדלתי בבית עם אב אלים, למדתי שנים להסתדר עם זה ולהתנהג כאילו כלום, כדי שהעולם שבחוץ לא ידע. כאדם בוגר ידעתי לגשת לטיפול, אבל החשש הכי גדול שלי התבטא בפחד שלמרות הכל השרשרת הזו לא תיעצר אצלי. הסטטיסטיקה הרי ידועה. מעגל האלימות במשפחה לא נעצר לרוב סתם כך. כשאלימות היא חלק בלתי נפרד מהדפוס שלמדת בילדות, רבים הסיכויים שתשעתק התנהגות אלימה. לא הייתי מוכנה שילדיי יצטרפו לסטטיסטיקה. 

כחברה, אנחנו נותנים להתנהגות אלימה הצדקות כחלק מהניסיון שלנו להבין אותה. את האלימות של אבא שלי בחרתי להסביר בהמון דרכים. אם בעובדה שלאורך מרבית ילדותו היה מוזנח ואם בתירוצים אחרים. זה לא הפך את האלימות שלו ללגיטימית ובטח לא להגיונית באיזשהו אופן, אבל זה לא שינה את העובדה שהיא ריחפה מעליי כמו צל ענק. הבעיה עם צל שהוא הופך את המקום לחשוך יותר ובחסות החושך הזה, נפילה תמיד עלולה לבוא. 

אז עמדתי על המשמר. ובכל פעם שחששתי שהניצוץ יתעורר ומה שהוטבע בי פיזית ימצא דרך להשתחל, הייתי עובדת על עצמי במודע ושואלת את עצמי שאלות כדי לא "ליפול לאוטומט" ולתת למעגל הזה לזהם עוד דור. היו רגעים שפחדתי פחד מוות ממה שחששתי שאולי מתבשל אצלי עמוק בפנים; שהצלקות – אותו קו הגנה אחרון - יכולות תמיד להיפתח מחדש. לו הייתי הופכת לאמא אלימה הייתי יכולה להצדיק את עצמי בהמון דרכים, אבל הנקודה אינה ההצדקה אלא מה עושים עם מצב נתון. בסופו של דבר, גם עם ארסנל של הצדקות פסיכולוגיות - אלימות נשארת אלימות. זה עניין של בחירה. אסור לאפשר לשום דבר להיות חזק ממך וימנע ממך את עשיית הדבר הנכון. 

באופן לא מפתיע, מה שנכון ברמת הפרט, בוודאי כשזה מגיע לפן המוסרי, דומה מאוד גם ברמת המדינה. בעוד שישראל הודפת את תיוג המשטר בשטחים כ"אפרטהייד", הנקודה אינה איך קוראים, אלא המעשים בגינם זהו התיוג. לפעול נגד התיוג בלי להבין את הבעיה במעשים, כשהם עצמם גלויים וברורים לכל, זה לא להכיר בפיל שבחדר אבל לדון בשמות החיבה שאפשר לתת לו. 

הקשרים היסטוריים יכולים להסביר את הקשר של עם למולדתו, אך אין בהם כדי לקבוע שמישהו אחר שגר פה שנים פשוט לא קיים או שאין לו זכות לחיות כאן. שום הבטחה אלוהית אינה יכולה לבטל את זכותם של אנשים לחיות במולדתם, גם אם נראה לנו שהמולדת הזו הייתה שלנו קודם. אין באמונה שהמדינה הזו "שלנו" כדי להפוך את חייהם "שלהם", של הפלסטינים, לפחות חשובים או את זכויותיהם למוגבלות או לא קיימות. 

הסיפור של ע' שנמחקה ממרשם האוכלוסין, [והובא אתמול (רביעי) ב"הארץ"](/opinions/2022-02-23/ty-article-opinion/0000017f-f3f0-d5bd-a17f-f7fa121b0000), אינו נוגע לה בלבד. הוא חלק מהדפוס הישראלי שאינו רואה בפלסטינים בעלי זכויות כלשהן. זה חלק משיטה שכוללת גם גזל אדמות, מניעת מים מכפרים, הגבלות תנועה, מעצרים מינהליים, עוצר, סגרים, פגיעה במרקם החיים, ענישה קולקטיבית ואלימות מתנחלים – פעולות שבכל מקרה ומקום אחר היינו מזדעזעים מהם, אבל כשזה מגיע לפלסטינים אנחנו נותנים להן הצדקות המונעות מאיתנו להביט למציאות בעיניים ולקבל אחריות. 

בוודאי תנסו להסביר לי שההשוואה אינה במקום. שאי אפשר להשוות את הפלסטינים לילדה תמימה שלא עשתה דבר. אתם מתבלבלים. אני לא משווה בין ילדה לבין העם הפלסטיני, אני משווה בין ישראל לבין אב מתעלל שיודע מה הוא עושה, אבל מסביר לעצמו שאי-אפשר לעשות את זה אחרת. אפשר אחרת. זה מתחיל בהכרה שפעולה לא מוסרית, גם אם יש לה הצדקה, נשארת פעולה לא מוסרית גם אם אלוהים אמר. ואפרופו אלוהים אמר: כשאלוהים אמר לאברהם מה בכוונתו לעשות בסדום, זה היה אברהם שיצא נגד חוסר המוסריות של אלוהים עצמו. הנה עוד משהו שבני ישראל לא למדו.

לחצו על הפעמון לעדכונים בנושא:
------------------------------

* [אלימות במשפחה](/ty-tag/violenceinthefamily-0000017f-da2c-d42c-afff-dffe0d130000)
* [פלסטינים](https://www.themarker.com/ty-tag/0000017f-da2d-dea8-a77f-de6fa5fe0000)