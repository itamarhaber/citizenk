---
date: 2020-06-18 18:22:00+03:00
description: ???
source: https://www.haaretz.co.il/food/cookingwithkids/2020-06-18/ty-article/0000017f-f8ed-d460-afff-fbef339e0000
tags: בישול
title: גלידוניות ביתיות
---

זה התחיל בשבוע שעבר אחרי שקטינא ואני יצאנו מחנות תבלינים ופתאום הוא אמר משום מקום: "אני לא חושב שהכנו מתכונים עם קוקוס, אמא". עזבו פרוטוקול שיחה, זה נגמר בהחלטה שמכינים גלידת קוקוס. כרגיל החלטנו שקודם כל ננסה מתכון שלנו ואז נגלה אם והיכן טעינו. מכיוון שכבר הכנו גלידה ביתית החלטנו לעבוד על בסיס אותו מתכון מוצלח ומוכר.

עוד לא הספיקה הגלידה לקפוא ומייל מהעורך האהוב שאל אם מתחשק לי אתגר גלידוניות. אז נתחיל מזה שאני לא אוהבת גלידוניות, אז אישית התשובה שלי לשאלה כזו היתה אמורה להיות שלילית. אבל הילדים אוהבים ובדיוק הכנו גלידה ואתגרים זה נהדר. אז יצאנו לדרך.

 עברו לתצוגת גלריהגלידוניות ביתיותצילום: קרן הברהגלידה יצאה מצוין, אך אם רוצים להכין גלידוניות אחידות וסימטריות וקרובות יותר לקנויות מבחינת צורה, אז כדאי להשתמש בתבניות סיליקון לקוביות קרח או פרלינים. תהיתי אם לעשות עוד גלידה והפעם להקפיא נכון, אבל אז חשבתי על זה שדווקא גלידוניות לא סימטריות ומבולגנות הן דווקא רעיון לא רע בכלל ואחרי שהן יצאו אני יכולה לומר שבעיני ל-אי-צורה הביתית יש קסם שאין לגלידוניות מוקפדות, או תעשייתיות.

בהתחלה הכנתי גנאש – טעות של טירוניות שלא חשבתי עליה מספיק לפני. זה לא נתן אפקט ציפוי מוצלח מבחינת מראה, אם כי הטעם היה מעולה. ניסיון שני והרי הוא לפניכם היה עם שוקולד מומס. אפשר לעבוד עם כל שוקולד – פשוט להמיס על באן-מרי או במיקרו (למי שמעדיף). צריך לעבוד מהר, לטבול בעזרת מזלג, להניח על תבנית ולהמשיך לגלידונית הבאה. מדי פעם יש צורך קצת לחמם את השוקולד.

אגב, עוד שיטה אפשרית לעבודה: מוזגים את השוקולד המומס בעדינות מלמעלה כאשר הגלידוניות מונחות על נייר אפייה על תבנית. אבל אז נוצרת בעיה – אין ציפוי למטה, את זה ניתן לפתור בקלות אם מקפיאים כשעה ואז הופכים ומזליפים שוקולד מלמעלה.

**גלידוניות ביתיות (כ-25 גלידוניות בגודל 4 ס"מ)**

 עברו לתצוגת גלריהגלידוניות ביתיותצילום: קרן הבר **מה?**

**לגלידה:**

כמות הגלידה המתקבלת גדולה יותר מהכמות הנדרשת להכנת הגלידוניות

1 מכל (250 מ"ל) שמנת מתוקה להקצפה 38%

1 כפית תמצית וניל

400 גרם חלב מרוכז

2 קופסאות שימורים (800 מ"ל) קרם קוקוס (לא פחות מ-20%)

**לציפוי שוקולד:**

400 גרם שוקולד (חלב או מריר)

**איך?**

**לגלידה:**

מסננים את קרם הקוקוס ומניחים לנוזלים להגיר כך שיישאר קוקוס בלבד.

בקערת מיקסר מקציפים את השמנת עד שהיא הופכת לקצפת יציבה, מוסיפים את תמצית הווניל ואת החלב המרוכז ומקציפים כ-2 דקות, מוסיפים את הקוקוס ומקציפים כשתי דקות נוספות.

מעבירים לכלי שניתן לסגור או לתבניות סיליקון, או לתבניות אינגליש קייק (במקרה כזה למלא לגובה 3-4 ס"מ).

מעבירים למקפיא לפחות לשש שעות.

**לגלידוניות:**

ממיסים את השוקולד על באן מרי (שוברים את השוקולד לתוך קערה, מניחים את הקערה על סיר עם מים רותחים כך שתחתית הקערה לא תיגע במים). מערבבים לקבלת תערובת הומוגנית ומבריקה ומניחים להתקרר.

מניחים נייר אפייה על תבנית שמתאימה לכניסה לפריזר.

השלב הזה מהיר: אם השתמשתם בתבניות סיליקון של פרלינים, שולפים את הגלידה מהתבנית, טובלים בשוקולד, מסובבים מכל הכיוונים בעזרת שני מזלגות, מוציאים ומניחים על התבנית וכל ממשיכים עם כל הגלידוניות.

אם השתמשתם בתבניות אינגליש קייק, מחלצים את הגלידה מהתבנית, חותכים (אפשר לחמם את הסכין בכוס מים רותחים) ובעזרת שני מזלגות, טובלים את מרובעי הגלידה מכל הכיוונים בשוקולד, מוציאים ומניחים על תבנית אפייה.

אם הקפאתם את הגלידה בכלי, בעזרת כף מוציאים בערך חצי כף גדושה גלידה, מכניסים לשוקולד, טובלים מכל הכיוונים בעזרת שני מזלגות ומעבירים לתבנית האפייה.

מקפיאים לפחות שעתיים, עדיף ארבע, לפני ההגשה.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)
* [עוגות, מאפים קינוחים מתכונים](/ty-tag/cakes-0000017f-da2a-d938-a17f-fe2a21fc0000)