---
date: 2020-09-11 08:30:00+03:00
description: ???
source: https://www.haaretz.co.il/blogs/karenhaber/2020-09-11/ty-article/0000017f-f8f5-d318-afff-fbf750da0000
tags: דעות
title: שקר הוא חברו הטוב של איש המכירות
---

אחת הסיסמאות האהובות על בנימין נתניהו, לפחות עד תחילת הגל השני של הקורונה, היא "מצבנו מעולם לא היה טוב יותר". כבר יותר מעשור שראש הממשלה מפמפם שזה המצב. שישראל בראשותו הגיעה לשיאים תקדימיים (שם תואר חביב עליו במיוחד, שני רק ל"היסטורי"). המשפטים החלקלקים מכווני השיווק שלו (בכל זאת מדובר איש מכירות) עבדו לא רע: מבקריו נתפסו בקרב מרבית ציבור כשמאלנים קנטרנים והחיים בישראל אמנם סבלו ממגרעות, אבל עם שוק אשראי משתולל, סלולרי זול ו"שמיים פתוחים" כנראה אפשר לקנות שקט יחסי מהציבור. 

אלא שבסופו של דבר אין יותר מדי הישגים שנתניהו יכול לזקוף לזכותו לאורך 11 שנות כהונתו האחרונות. אם אתם אנשי ימין, אז אמנם הרבה יותר כסף זרם להתנחלויות אבל הישגיו של ראש הממשלה בתחום המדיני היו בעיקרם סמליים. כך היה בהעברת שגרירות ארה"ב לירושלים וכך [בהסכם הנורמליזציה עם איחוד האמירויות](/news/politics/2020-08-13/ty-article/0000017f-f12c-dc28-a17f-fd3fb2fc0000). בשטחים שממזרח לקו הירוק הכיבוש נמשך, הבעיות נשארו אותן בעיות ויחסית למה שממשלת ימין היתה יכולה לעשות מאז 2009 עבור בוחריה, הרי שהתוצר דל במיוחד. 

זאת ועוד, לאורך כל תקופת שלטון נתניהו לא עמדה ישראל מול משבר אמיתי, על אחת כמה וכמה משבר בסדר הגודל של הקורונה. למעשה, במבחן האמיתי הראשון שניצב בפני נתניהו, הוא נכשל. שיווקו לנו ראש ממשלה "חזק", אבל ברגע האמת - הוא נשבר. "מצבנו מעולם לא היה טוב יותר" משקף עשור שלם של פייק ניוז מצד נתניהו המתפוצץ לנו כעת בפרצוף. הקורונה מוכיחה שרק מנהיגים ישרים מתמודדים עמה כראוי, ולנו יש ראש ממשלה שנגדו תלוי ועומד כתב אישום על שוחד, מרמה והפרת אמונים. 

בניגוד להצהרות נתניהו, ישראל הגיעה ל"קו הזינוק" של המגפה במצב לא טוב, ואת היתרון הראשוני שנתניהו כן הצליח להשיג בעבורה בגל הראשון, איבדנו במהירות מסחררת. מאיגרא רמא לבירא עמיקתא. כל עוד המצב היה טוב, על פניו, הוא רכב על הגל, או ליתר דיוק על קטר ההייטק הישראלי, וזקף את ההצלחה לזכותו. בפועל, הוא הוביל מדיניות טיוח שבמסגרתה לא זכו בעיותיה הפנימיות של ישראל לתשובה רצינית. הכל נעשה בשיטת "ואחריו המבול". 

בואו נתעכב עוד קצת על "מצבנו מעולם לא היה טוב יותר". משום שנתוני האבטלה שנתניהו אהב לצטט מוגשים לנו בצורה "מחמיאה". בסטטיסטיקה, כידוע, הכל שאלה של הגשה. די להתבונן בפער בין שיעור האבטלה הנוכחי של למ"ס (12.1%) לבין זה של שירות התעסוקה (21.5%) כדי להבין זאת. למעשה, ייתכן מאוד כי בפועל נתוני האבטלה האמיתיים גבוהים אף יותר. מעבר לכך, ישראל אינה ערוכה בכלל לדרישות שוק העבודה המודרני, קיימים בה פערים עצומים באיכות שוק העבודה ושיעור גבוה של עובדים לא מיומנים. פריון העבודה הנמוך בישראל, שהוא אחת התוצאות של היעדר המיומנות, יכול היה לקבל טיפול בדמות הכשרות בתקופת הקורונה לו היתה כאן ממשלה שבאמת רוצה שיהיה כאן טוב יותר. 

נמשיך. הגירעון התקציבי עמוק ונובע משנתיים של מערכות בחירות, עוד חצי שנה של מגפה ופוליטיקאים שלא אכפת להם. כבר כמעט ארבעה חודשים יש כאן ממשלת משבר, ניתן ורצוי היה לגבש תקציב, אבל אין. בכל הקשור להשתוללות האשראי למשקי הבית, קצרה היריעה מלאתר את הסכנות שגלומות בכך. מערכת הבריאות נכנסה אל הקורונה כשהיא על סף קריסה כתוצאה ממחסור בתקנים ובמיטות. עוד לפני המגפה זו היתה מערכת שעשתה כל שביכולתה לנהל עומסים בתקציב כמעט בלתי אפשרי. הקורונה היתה פשוט בגדר הקש ששבר את גב הגמל. לאורך שנות נתניהו גם חלה שחיקה מכוונת במערכת הרווחה וזאת בשם ליברליות כלכלית שמקדש הקפיטליזם. ניסיונותיו הפופוליסטיים של נתניהו לתת מענקים, רק הבליטו את הזנחת הפריפריה והפגיעה באוכלוסיות המוחלשות בתקופתו. על הידרדרות מערכת החינוך נכתבו אינסוף מאמרים, אבל גם כאן הקורונה מתפקדת כמעמיקת תחלואים שהיו קיימים עוד לפני לכן. 

בחוצפה בלתי נסבלת מעז נתניהו להזהיר מפני אנרכיה. אכן אנרכיה. אבל לא מצד המפגינים או האופוזיציה, אלא מצד קבוצות באוכלוסייה שבשל סיבות שונות המדינה העלימה עין מהנעשה בהן, כמו החברה החרדית, הבדואים בדרום והערבים בצפון. אין זה מפתיע שמתקיימת קורלציה בין חולשה כלכלית, היקף התחלואה ורמת הנכונות לציית להוראות משרד הבריאות והפרויקטור. נתניהו נושא באחריות לאנרכיה הזו. בחמש השנים האחרונות רמסה מדיניותו כל חלקה טובה בארץ. קבוצות אזרחיות שוסו אלה באלה תוך ניצול ציני של פוליטיקת זהויות; שומרי סף עומדים מול התקפות חוזרות ונשנות; והציבור איבד אמון במערכת בין היתר בגלל מערכת משומנת שמהדהדת מידע מוטה בכוונה. 

צודק נתניהו שאנחנו חווים מחדל בקנה מידה יום כיפורי. אבל המחדל הזה אינו בגלל המשטרה והפרקליטות, לא בגלל התקשורת ומערכת המשפט, לא בגלל המפגינים ברחוב בלפור ולא בגלל הקורונה, אלא בגלל שראש ממשלת ישראל כשל וממשיך לשקר. זה מה שאנשי מכירות עושים. רק שהקורונה חשפה את הבלוף ותפסה אותו עם המכנסיים למטה. "שתישרף המדינה" אמרה פעם רעייתו. אז הנה, עכשיו היא נשרפת.