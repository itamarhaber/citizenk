---
date: 2016-05-01 08:45:00+03:00
description: ???
source: https://www.haaretz.co.il/food/cookingwithkids/2016-05-01/ty-article/0000017f-f8b4-d460-afff-fbf66e240000
tags: בישול
title: 'במקום עוגה: מוס שוקולד ליום הולדת של הילדים'
---

בטרם תקראו את הפוסט שלנו, אנו מבקשים להפנות את תשומת לבכם לכותרת, שבה מופיעות המלים "מוס שוקולד" וגם "יום הולדת". רק מוודאים שההקשר ברור ובתוספת ספוילר: המתכון מכיל מלבד סוכר, לבן רחמנא ליצלן, גם ביצים לא מבושלות, חמאה וחלב. ככה אנחנו אוהבים את מוס השוקולד שלנו, ובעברית חיננית (כבר מ-1913) קציפה, אף על פי שמוס בצרפתית זה קצף. רק קצף. ובאמת, מוס שוקולד לא צריך הגדרות מפוצצות או שמות מיוחדים. הוא מקיים את ההבטחה הגלומה בשמו – קצף שוקולדי אוורירי וענוג. החומר שממנו עשויים עננים בשדות האליסיום, רק הושט ידך וגע בם. כלומר, בהנחה ששם הם אינם דביקים כמו כאן אצלנו, כשבחוץ אפריל, אבל זה מרגיש כמו אוגוסט בסהרה. 

במחוזותינו, מוס שוקולד בכלל לא מתחבר לימי הולדת, בעוד [שעוגת שוקולד](/food/sweets/2007-08-29/ty-article-recipe/0000017f-e0d0-d9aa-afff-f9d872810000) זה כבר סיפור אחר. דורות שלמים של אופים ואופות עמלו רבות לייצר את ההתניה הזו. ובהומאז' לצ'רציל, כי אצלנו לומדים מכל דבר, מעולם לא הותנו רבים כל כך, בהתניה רחבה כל כך על ידי מעטים כל כך. ואם נמשיך בפתוס צ'רצ'לי במטבח, הרי שברור שהקיבעון ההורי המנטלי הזה הוא פרי של ביצים, סוכר ושוקולד. 

 עברו לתצוגת גלריהפונדנט שוקולד אישי, שיהיה מקום לנרצילום: קרן הבראף על פי שמשפחתנו נוטה למרדנות, במקרה של עוגות וימי הולדת לא רק שאנחנו חלק מהעדר, אנחנו מהמהדרין שאופים משהו לכל חוג שילד יום ההולדת הולך אליו באותו שבוע. במקרה של המרכזית זה אומר: חמישה חוגים ומורה לכינור שחוגגת יום הולדת באותו יום בדיוק ולכן זכאית לעוגה פרטית משל עצמה וזה, להזכירכם, לא כולל את המסיבה. אבל מי סופר כשבימי הולדת עסקינן? בטח לא אנחנו. 

לכן שערו בנפשכם מה רבה היתה הפתעה בביתנו כשהמרכזית ביקשה מוס שוקולד ליום ההולדת. מוס שוקולד הוא רעיון נפלא, אלא שיש בו חיסרון מובנה בימי הולדת, והוא העדר האפשרות להכניס נר. אנחנו פתרנו את הסוגיה הסבוכה הזו בהכנת פונדנט שוקולד אישי בבוקר יום ההולדת. וכך נקבע שמוס יהיה הקינוח בערב שלפני יום ההולדת, שגם יצא יום שישי. ולמה זה חשוב? ובכן, כי רק בערב שישי ובשבת בצהריים הקינוח הוא חלק בלתי נפרד מהארוחה, בשאר הימים אנחנו משתדלים מאוד לא לאכול מתוקים. 

אם להמשיך במסורת של שבירת ביטחון שדה וגילוי רזי משפחה, מוס שוקולד הוא קינוח שאם המשפחה אוהבת במיוחד, כי הוא מכיל מעט סוכר יחסית, בערך כפית וחצי לכל מנה, ואם משווים את זה כמעט לכל קינוח שוקולדי אחר זה לא הרבה. מה שהופך אותו לעוד ליותר אטרקטיבי הוא שאף אחד מילדי המשפחה לא מצליח לאכול יותר מכף מוס שוקולד אחת (פחות מחצי כפית סוכר בסך הכל) והנה עכשיו קילקלתי את הקסם. טעות הורית של טירונים. 

איך המתכון? קל, מומלץ עם ילדים, מצריך שלוש קערות שידרשו שטיפה – לא מחיר גדול לשלם בעד קציפה. 

**מוס שוקולד** 

(בערך 8 מנות) 

**איך מתחילים?** 

**מצרכים**: 

200 גרם שוקולד מריר (אנחנו מעדיפים מריר 85%) 

70 גרם חמאה ללא מלח חתוכה לקוביות (אפשר שמן קוקוס) 

100 מ"ל חלב (אפשר גם חלב שקדים) 

2.5 כפות קקאו 

30 מ"ל משקה אלכוהולי (לגמרי לבחירתכם – פירוט בהמשך) 

2 ביצים מופרדות 

1 חלבון נוסף 

מכל שמנת מתוקה להקצפה 

2.5 כפות סוכר 

**איך עושים את זה?** 

 עברו לתצוגת גלריהכיף להכין גם עם הילדים, מוס שוקולדצילום: לימור לניאדו תירושוברים את השוקולד בתוך קערת זכוכית ומכניסים אותה למיקרו לדקה, מוציאים מהמיקרו ומוסיפים את החמאה, מכניסים למיקרו לעוד כ-45 שניות, אז החמאה כבר נמסה לגמרי ואפשר להוציא ולערבב. אם במקרה המרקם עוד לא חלק, אפשר להכניס למיקרו לעוד כמה שניות, אבל חשוב שהמרקם יהיה לגמרי חלק. חשוב לחמם למעט שניות בכל פעם כדי לא לחמם מדי את התערובת. מוסיפים את החלב וממשיכים לערבב. מכיון שהחלב קר, ייתכן שיהיה צורך בחימום קליל נוסף של כמה שניות. כשכל התערובת נמסה ואחידה, להוסיף את הקקאו ולערבב עד להיטמעות מלאה בתערובת. 

טורפים את החלמונים (אם אוהבים טעם מעט אלכוהולי, כדאי להוסיף לחלמונים כ-30 מ"ל משקה אלכוהולי כמו אייריש קרים, קלואה, ברנדי ואפילו קוואנטרו לטעם תפוזי). את החלמונים, עם או בלי האלכוהול, מוסיפים תוך הקצפה לתערובת השוקולד, רצוי בעזרת מטרף ידני. מניחים להתקרר. 

מקציפים את השמנת המתוקה עד שמתקבלת קצפת. 

 עברו לתצוגת גלריהמקפלים את הקצף בעדינות לתוך תערובת השוקולדצילום: קרן הברמקציפים את החלבונים וכשמתחיל להיווצר קצף מוסיפים את הסוכר. כשמתקבל קצף חלק ומבריק מקפלים אותו בעדינות לתוך תערובת השוקולד. לפני שקצף הביצים מתערבב לחלוטין בשוקולד, מוסיפים את הקצפת ומערבבים עד לקבלת תערובת אחידה. 

מעבירים לקעריות אישיות או לקערת הגשה ומקררים לפחות שעתיים.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)