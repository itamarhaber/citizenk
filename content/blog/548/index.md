---
date: 2017-09-03 12:01:00+03:00
description: ???
source: https://www.haaretz.co.il/blogs/karenhaber/2017-09-03/ty-article/0000017f-f8ce-ddde-abff-fcef53cf0000
tags: דעות
title: למה אתם אוהבים לשנוא את החינוך הביתי?
---

חינוך ביתי מרתיע אנשים, מעורר חשש, נתפס לעיתים, ובטעות יש לומר, ככתב אישום מול הורות שאינה מיישמת חינוך ביתי. אבל חינוך ביתי הוא בטח לא קריאת תיגר על ההורות של מי שאינו כזה, או כתב אישום כזה או אחר. צאו כבר מתוך קונספציות שאתם יודעים במה מדובר כי פעם פגשתם או שמעתם על משפחה כזאת, תרדו מטעויות הייחוס שנובעות מההטיה האנושית לבחון איך זה קשור אליכם, כי זה לא – זו רק דרך אחרת והיא לגיטימית. 

[חינוך ביתי לא כולו ורוד ומנצנץ](/blogs/karenhaber/2016-06-08/ty-article/0000017f-f8d9-d2d5-a9ff-f8dd21e10000), הוא אלפי קשיים ותהיות, הוא התמודדות יומיומית. בחירה שמשוקללים בה גורמים רבים ושונים, ויש בה ויתורים אבל בו זמנית גם יתרונות. חינוך ביתי הוא סך גורמים רבים של בעד ונגד סובייקטיביים, שאף פעם לא מסתכמים לאותה תוצאה לאורך זמן. זה דיכוטומיה, מחד זה נשמע כמו משהו מנותק – ילד בית, הורה, אבל מעשית הוא [מחובר לגמרי לחיים](http://karenhaber.blogspot.co.il/2014/05/blog-post_4.html) – חברים, פעילויות בחוץ, הכרת העולם מסביב, למידה עצמאית, מציאת פתרונות. זה נשמע כמו בועה וזה לפעמים נכון ולפעמים לא, תלוי מה בוחנים. 

לא נמאס הקטע הזה של אנשים שמחפשים מה לא בסדר בבחירות של אחרים דרך ראיה סובייקטיבית שלרוב לא נסמכת על מידע? זה קורה כל הזמן בנושאים רבים מדי, והחינוך הביתי הוא בסך הכל עוד נישה כזו, יחסית מאוד שולית. נאמר כבר הכל על חינוך ביתי, החל מטענה לפגיעה בשוויון האישה, דרך ניתוק הילדים, בעיות חברתיות, בחירה של עשירים, גזענות, אגואיזם הורי ועד אליטיזם (רשימה חלקית). 

אני לא יכולה לדבר בשם קהילת החינוך הביתי, זו אחת המכשלות, ביכולתי לכתוב ולדבר רק על ההתנסות שלי, והיא רחוקה שנות אור מכל מה שמיוחס לה. זו סיבה עבורי לבחור לרוב לא לכתוב, זה אישי וחושפני ולרוב לא נקרא כמו שהוא, אלא כמו נקודת השוואה, ובכך זה מפספס את הנקודה. [חינוך ביתי מעניק מבט אחר](http://karenhaber.blogspot.co.il/2014/05/blog-post.html) ומאפשר התנסות שונה לגמרי. אפשר לומר שהוא לימד אותי בעיקר עד כמה לא ידעתי דבר על ילדים וחינוך לפני שהפכתי בעצמי להורה. כך למדתי לא לקבל אקסיומות על חינוך ילדים ולבחון דברים ממבט ביקורתי ולא מתוך אוטומציה הורית. 

אני לא יודעת אם הבחירה בחינוך ביתי עשתה טוב לילדים, אם כי מכאן נראה שלגמרי כן. אין באפשרותי היכולת לדעת מה היתה התוצאה לו היו עוברים מסלול אחר, אבל אני יודעת שעבורנו זו התנסות נכונה ומאתגרת שנותנת לכל אחד מאתנו המון כלים ומחזקת אותנו מאוד כיחידים וכמשפחה, וזה המון. 

 עברו לתצוגת גלריהמשפחה בחינוך ביתי, אשדודצילום: אילן אסייגלא, זו לא פגיעה במאבק לשוויון נשים, שכן שוויון הוא חלק בלתי נפרד מערכי החינוך בבית. הבחירה שלי להישאר איתם אינה משום היותי אישה, אלא כי זו בחירתי כאדם וכהורה. אגב, רק מתוך ההגדרה הזו עולות המון שאלות פרקטיות בנוגע לשוויון ומתפתחים דיונים עם הילדים, בהתאם לגילם. דיונים שמגיעים בסופו של דבר גם להפרשי שכר במשק, התייחסות חברתית, גישה פטריארכלית, פמיניזם, זכויות אדם, שוק עבודה ועוד המון נושאים אחרים וחשובים כמו בחירות, שקלול גורמים וקבלת החלטות, חשיבות השוויון, הסבלנות לאחר ועוד. 

הבחירה בחינוך ביתי לא פסחה גם על הצרכים השונים שלי כאדם וכאישה, וגם כבעלת קריירה. אמנם נכון, שיניתי את התוכניות ולא סיימתי דוקטורט, אבל לא מתוך כורח, אלא מבחירה. ומעולם לא פסקתי מלעשות לביתי ולעצמי - כשבכורי נולד לימדתי במכללה הבינתחומית בהרצליה, בהמשך תפעלתי קייטרינג ביתי מהבית, ניסיתי להקים גן ובית ספר צומח, כתבתי ספרים לילדיי, למדתי איתם אמנויות, פתחתי בלוג, התחלתי לכתוב בעוד מקומות, פתחתי עסק כותבת פרילנסרית ולפני כשנה גם התחלתי לעבוד כשכירה – כן בנוסף לטיפול בבית (לא אין לי עוזרת, ע"ע שיקולים כלכליים), לבישולים, וכמובן גידול הילדים (וחוץ מלימודים בבית והרבה חברים, גם יש להם המון, אבל המון חוגים). לא, אין צורך במדליות, זה לא כי אני מיוחדת, זה פשוט בגלל שאלה החיים ואם הבחירות שלך מספיק חשובות אפשר לעשות אותן והתגמול אינו בהוקרה ובהערכה אלא ביכולת המימוש. 

חינוך ביתי אינו פשוט לתחזוקה, גם לא ברמה הכלכלית, מה שמביא אותנו לסעיף הבא. זו לא פריבילגיה של עשירים, ולמעשה מעולם לא פגשתי משפחה עשירה בחינוך ביתי, אלא אם הם הסתירו את זה ממש טוב. חינוך ביתי זה עניין של סדר עדיפויות כלכלי, יש דברים שאתה מוותר עליהם וזה לא ממקום של קורבנות, אם כי זה עלול לתסכל לפעמים. כן זה לא קל כלכלית, מה עושים? מסתדרים, ממש כמו כולם. 

יש המון דרכים ליישם חינוך ביתי וכל משפחה מיישמת אחרת, אבל רובם הגדול של הילדים בחינוך ביתי גדלים לגמרי בתוך העולם שבחוץ ומנעד הלימודים שלהם רחב ומשתנה, אם בהליכה לבנק ובהסבר על משכנתאות או עובר ושב ואם במשחקים אחרי חוגי הבוקר עם חברים בחינוך ביתי, אם ביציאה למוזיאון ואם בחיפוש בגוגל או בלמידה מחוברת או ספר. הם חשופים לסיטואציות רבות ולומדים מהן על העולם בכלל ורובם גדלים בתוך אווירה מאוד לא סטריאוטיפית ומקבלת את השונה ובעולם שלהם יש הרבה שונה ובסיטואציות מסוימות הם עצמם בגדר השונה. 

אפשר לא להסכים עם חינוך ביתי, זה בסדר, גם אין חשש שהטרנד הזה יכבוש את העולם, אבל הבחירה בחינוך ביתי היא לא בהשוואה ולא בהתרסה, היא במציאת דרך אחרת. ללכת בדרך אחרת זו אף פעם לא בחירה קלה ועם זאת לרוב היא מאוד מתגמלת, גם אם היא דורשת הסבר.