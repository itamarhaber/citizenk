---
date: 2020-06-02 08:00:00+03:00
description: ???
source: https://www.haaretz.co.il/blogs/karenhaber/2020-06-02/ty-article/0000017f-f898-d318-afff-fbfb3a630000
tags: דעות
title: גזענות אמריקאית? תסתכלו על הגזענות שלנו
---

בעוד עיני ישראלים רבות נשואות [למחאה בארה"ב](/news/world/america/2020-06-13/ty-article-live/.premium/0000017f-dbb8-df9c-a17f-ffb87fb10000) בעקבות הריגת ג'ורג' פלויד, גבר שחור שנחנק למוות בידי שוטר במינאפוליס אחרי שנחשד בשימוש בשטר מזויף של 20 דולר, נדמה כי הם מעלימים מבט מהנעשה אצלנו. בעוד שלא מעט אנשים מזועזעים ממעשה הרג שסביר להניח שלא היה קורה אם פלויד היה לבן, לא ברור להם הקשר בין זה לבין כל תיוג גזעני, בין אם זה צבע עור, לאום, דת, הגדרה מגדרית, נטייה מינית או מוגבלות פיזית. 

קצרה היריעה להסביר את מקורות הגזענות האמריקאית. מה שבטוח הוא שחרף השינויים והתמורות שחלו מאז המאה ה-17 - גם היום אין בה באמת שוויון. שוויון מתחיל באמת כשאנשים רואים בני אדם ככאלה לפני כל הגדרה אחרת. כל עוד "האחר" נראה כאיום ולא כאדם בעל זכות לחיות ממש כמוך, הגזענות תמשיך לפעום. בארה"ב מספיק להיות שחור כדי שיהיה מי שזה יעורר בו פחד, חשדנות או שנאה. אין זה משנה שהיה נשיא שחור, אין זה משנה כמה ארה"ב התקדמה או כמה בני מיעוטים מחזיקים בעמדות מפתח. המאבק בגזענות האמריקאית רחוק מלהסתיים. 

 עברו לתצוגת גלריהגל המחאה הנוכחי לא ניצת יש מאין. הוא עדות לתסיסה ארוכת שנים שארבע שנות שלטונו של דונלד טראמפ, חברם הטוב של אנשי העליונות הלבנה, רק הכניסו לסחרור. השוויון בארה"ב הוא בעיקר על הנייר. אפשר להיות שווה. אבל לא בכל מקום ולא לכל אחד. וזו בדיוק הבעיה עם גזענות, אי אפשר לגדוע רק חלק ממנה, אחרת היא רק ממשיכה לצמוח. 

קל להתעלם מגזענות, קשה להודות בה. קשה להתבונן מרצון בגזען הפנימי. הרבה יותר נעים להתעלם ממנו בכל מיני התייפיפויות. אם ניקח לדוגמה את השנאה הישראלית לפלסטינים, מעטים הישראלים שיודו שחלק משנאתם מקורה גם בגזענות נטו. עובדתית, בישראל יש לא מעט יהודים שערבי מיד מעורר בהם חשדנות. אפשר כמובן להסביר זאת בסכסוך ארוך השנים או בטרור המוסלמי והפלסטיני, אבל בשורה התחתונה מרבית הפלסטינים לא עשו דבר ליהודים, אך הם מיד נתפשים "אשמים". 

ברוב הפעמים לא נשמעת הטענה שהרג פלסטיני התרחש בגלל שהוא פלסטיני. כמעט תמיד נטען כי הוא ניסה לבצע פיגוע, היה בדרך לפיגוע, נמנה על קבוצה שתכננה פיגוע, נמנה על קבוצה שעזרה למי שבכוונתו היה לבצע פיגוע. פלסטיני הפך בישראל לשם נרדף גם לרוצח, לאויב חסר תקנה. אשה פלסטינית בהריון? יהיו מי שיסבירו שזה בסדר, כי העובר יגדל למחבל. ילדים בעזה? הם שהו בשטח שבו היו מחבלים. פרמדיקית עזתית? היא שהתה באזור הפגנה. כמעט לכל רצח של פלסטיני יש לנו תשובה, גם אם היא מותחת את האמת עד לקצה גבול היכולת. 

העובדה שבמקרה הישראלי-פלסטיני מעורב גם טרור, מקהה את הגזענות האינהרנטית, אבל היא כאן, והיא מוצאת את ביטויה גם מול הערבים שגרים בישראל. [ההרג הנפשע של איאד אל-חלאק](/news/politics/2020-05-30/ty-article/.premium/0000017f-dbf0-d3ff-a7ff-fbf0ce480000) יצר מעט הדהוד תקשורתי בישראל. יש פעמים שגם הפריזמה הישראלית לא מצליחה להחליק את המציאות. קשה לא לראות איך הסיפור הזה היה מסתיים אחרת, אם רק היה איאד יהודי. הרצח שלו כבר לא ממש בכותרות ועוד שנה מעטים, אם בכלל, יזכרו אותו. ככה זה עם חיים של פלסטינים, יהודים ישראלים לא סופרים אותם. 

השבוע צוינו שנתיים [למותה של ראזן א-נג'אר](/news/politics/2018-10-29/ty-article/0000017f-dbad-d856-a37f-ffedebdb0000), פרמדיקית עזתית, שנהרגה מירי צה"ל. היא היתה חברת צוות הרפואי, לא חמושה, אבל זה לא שינה לכדור שנורה מרובהו של חייל צה"ל לעבר קבוצה לא חמושה ליד הגדר. א-נג'אר נהרגה מול המצלמות, פשע בשידור חי, והיא לא היחידה - חפים מפשע פלסטינים מוצאים את מותם הרבה יותר ממה שהיינו מוכנים להודות. זה קורה גם בגלל גזענות. 

אז, כן, בואו ניישיר מבט אל הגזענות האמריקאית. זה מקל כשלא מסתכלים על הדבשת. זה לא רק Black Lives Matter - זה כלל אנושי Human lives Matter. עד שלא נראה בכל אדם כבן אנוש, המאבק בגזענות יימשך. מתישהו גם הגזענות שלנו תתפוצץ לנו בפרצוף. מה שבטוח הוא שאי אפשר לומר שהכתובת לא על הקיר.