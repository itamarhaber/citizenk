---
date: 2017-06-29 11:08:00+03:00
description: ???
source: https://www.haaretz.co.il/blogs/karenhaber/2017-06-29/ty-article/0000017f-f8ef-d318-afff-fbefbebe0000
tags: דעות
title: הכתובת על הכותל
---

משבר הכותל ומשבר הגיור חושפים את ערוות מדינת ישראל, לא דמוקרטיה ולא חופש פולחן. יש הגמוניה דתית שזכתה במונופול והיא מדירה ומפלה כל יהודי שאינו מיישר קו. כי ל"כל ישראל אחים" מסתבר יש תנאים, בלי לקבל אותם, אתה לא "אח". אתה לא אח אם אתה שייך לפלגים חרדים קיצוניים, אם אתה חילוני שלא מאמין באלוהים, אם אתה קונסרבטיבי או רפורמי.

בעוד בכל מדינה דמוקרטית בעולם יהודי הוא יהודי בהתאם להגדרתו האישית ואין לזה השלכות בחייו מלבד חייו הפרטיים. דווקא במדינת ישראל כדי להיות שווה אתה צריך להיות יהודי כמו שהמדינה רוצה שתהיה. בית לאומי לעם היהודי? חלקי ביותר. סבלנות לתפיסה יהודית אחרת? שערורייה. האמת העגומה היא שישראל שבויה בידי נרטיב יהודי אחד שעל פיו יישק דבר.

למדנו לקבל את חוסר הסובלנות בתוך החברה היהודית פנימה ולמרבה הפלא, או שלא, זה מתפוצץ לנו בפנים. עזבו רגע את הפוליטיקאים, בואו נסתכל על עצמנו, עם כל הכאב והקושי הכרוכים בזה. אין סבלנות אם חילונים הם עגלה ריקה שצריכים להסכים עם קצת יהדות, אם קונסרבטיבים ורפורמים מוקצים מחמת מיאוס ואם חרדים מפלגים קיצוניים הם בעיה. איפה האפשרות לממש את היהדות שלך כראות עיניך? איך ייתכן שזה בסדר בכל מדינה דמוקרטית אבל לא במדינת ישראל?

 עברו לתצוגת גלריהבישראל זה לגיטימי להדיר, להדיר נשים ,להדיר קונסרבטיבים ורפורמים. רבנים ורבניות בהפגנת תמיכה בנשות הכותלצילום: אמיל סלמןרק דמיינו שבארה"ב היו מחליטים שיהודים אורתודוקסים לא יכולים להתפלל בבתי כנסת בהם מתקיימת הפרדה בין נשים לגברים משום שזה נוגד את החוקה? קביל? לא ממש. אבל בישראל זה לגיטימי להדיר, להדיר נשים כי הן נשים, להדיר חילונים כי הם ריקניים, להדיר קונסרבטיבים כי הם הרחיקו, להדיר רפורמים כי הם בכלל כמעט נוצרים. סטיגמות אומללות שבעיקר מעידות על תפיסות שגויות ומעוותות, פרי של שנים של מונופול יהודי שהופך את היהדות לנכונה רק אם היא בגבולות "דרכנו". ומי שלא קופץ ובכן, בואו נשנא אותו.

ולמדנו לשתוק ולקבל את חוסר הסובלנות, את השנאה הפנימית שאי אפשר לתלות אותה בפוליטיקה של שמאל-ימין, אלא במנהיגות רוויית שנאה לאחר, פוליטיקה של דת ובחוסר יכולות להשריש לעומקם מושגים כמו פלורליזם, חופש דת, דמוקרטיה, סובלנות וקבלת האחר. כי מהם כל אלה? מהי ההתפתחות האנושית לאורך השנים? קליפת שום באוהלה של תורה.

ומה חשבנו? שהסטטוס קוו יישאר כמו שהוא? שאם ניתן מונופול על הדת לדרך אחת היא תסכים לחלוק את הכוח שניתן בידה עם אחרים? משבר הכותל ומשבר הגיור הם תסמין שונה של אותה בעיה, בעיה שרק תלך ותחמיר כל עוד היא אינה מטופלת. היא קשורה לחוסר ההבנה של מהי דמוקרטיה, שאינה שלטון הרוב, אלא שמירה על זכויות מיעוט. אבל המיעוט החילוני, הקונסרבטיבי והרפורמי דוגל בערכים של סובלנות, של קבלת האחר ולכן העניק מטריית סובלנות שיריעתה כבר נקרעת מרוב התפשרות.

 עברו לתצוגת גלריה רק דרך אחת לא להיות מקופח בישראל – להיות דתי. תשעה באב בכותלצילום: אוליבייה פיטוסידי לטמון את הראש בחול, או באבני הכותל. ישראל הרחיקה מאוד מחזון מקימיה, לא עוד מדינת הלאום היהודי אלא מדינה לאומית יהודית. המשברים הנוכחיים אינם בגדר סטירת לחי רק ליהדות התפוצות, הם לא נשארים רק בקונטקסט של קשרים עם הגולה ותרומות, אלה החיים עצמם פה, בישראל. כל עוד לא מופרדת הדת מהמדינה, תהיה רק דרך אחת לא להיות מקופח בישראל – להיות דתי. זה עתיד שאתם מוכנים לאחל לילדיכם? הכתובת על הקיר, סליחה, על הכותל.