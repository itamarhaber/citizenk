---
date: 2020-03-12 18:29:00+02:00
description: ???
source: https://www.haaretz.co.il/food/cookingwithkids/2020-03-12/ty-article/0000017f-f8de-d2d5-a9ff-f8de4d540000
tags: בישול
title: התפנה לכם זמן? למדו כיצד מכינים ג'בטה ביתית
---

זה התחיל בבוקר הראשון של חופש פורים כשהמרכזית התיישבה במטבח ואמרה, ספק לעצמה, ספק לי: "מזמן לא אפינו לחם, לא לחמניות או חלה, אלא לחם קראנצ'י מבחוץ ורך מבפנים, כזה שיתאים לטבול במיץ של סלט ירקות." וככה החלטנו לאפות ג'בטה.

מסתבר שאפיית ג'בטה זו חתיכת סאגה, זה מצריך דיוק, עדינות והרבה סבלנות אבל זה שווה את זה. שלנו יצאה מצוינת ואוורירית בטעם, אבל החורים היו יחסית ספורדיים מה שאומר שבפעם הבאה נהיה עדינים אפילו יותר. כן, ברור שתהיה פעם הבאה, זה פשוט וטעים.

**2 ככרות ג'בטה**

**מה?**

**לבסיס:**

1.5 כוסות (210 גרם) קמח לחם (או לבן)

1 כוס (240 מ"ל) מים

1 כפית (3 גרם) שמרי בזק (שמרית)

 עברו לתצוגת גלריהצילום: קרן הבר**לבצק:**

1 כוס (240 מ"ל) מים

2 ו-3/4 כוסות (350 גרם) קמח לחם (או לבן)

1.5 כפיות (9 גרם) מלח

שמן זית לשימון קערה

**איך?**

בקערה בינונית מערבבים היטב את חומרי הבסיס (קמח, מים ושמרים) בעזרת כף עץ עד שאין יותר גושים והתערובת הומוגנית וחלקה. מכסים את הקערה בניילון נצמד ומכניסים למקרר לקירור של מינימום 12 שעות עד מקסימום 24 שעות.

אחרי הקירור מוציאים את הבסיס מהמקרר ומוסיפים את כוס המים כדי להקל על הוצאת הבסיס מהקערה. בעזרת מרית סיליקון (לקקן) מנתקים בעדינות את הבסיס מדפנות הקערה ומחליקים את הבסיס לקערת מיקסר.

מוסיפים את הקמח והמלח, מחברים וו לישה. מפעילים על מהירות נמוכה לדקה, מגבירים את המהירות למשך כ-5 דקות עד שהבצק מתחיל להיפרד מהדפנות. הבצק הזה כל הזמן דביק, משום שהוא יחסית נוזלי, זה מה שייצור את כיסי האוויר באפייה. אם מבחינים בהצטברות של גוש קמחי בתחתית המיקסר, פשוט עוצרים לרגע את הלישה, משחררים את החלקים העקשנים בעזרת המרית וחוזרים ללוש.

משמנים את דפנות ותחתית קערה גדולה ויבשה ובעזרת ידיים רטובות מוציאים את הבצק הדביק מקערת המיקסר. מכסים בניילון נצמד ומתפיחים כשעה – הבצק לא יתפח משמעותית.

מקמחים בנדיבות משטח עבודה (אני מעדיפה לעבוד על נייר אפייה) ומחליקים עליו את הבצק, מהרגע הזה לא נוגעים ביד בבצק. העבודה עם הבצק הזה צריכה להתבצע בשיא העדינות ובעיקר חשוב לא לשטח אותו בשום צורה אחרת תצא ג'בטה דחוסה, שזה גם טעים אבל פחות.

בעזרת מרית אפייה רחבה, אפילו שתיים אם נוח לכם, מסדרים בעדינות את הבצק בצורה של ריבוע.

עכשיו מגיע חלק קצת עדין:

 עברו לתצוגת גלריהצילום: קרן הבר צריך לחלק את הבצק לשניים בעדינות ובלי להפעיל לחץ על החלק העליון של הבצק. מקמחים את הבצק מלמעלה וחותכים בעדינות את הבצק לשני חלקים מלבניים שווים.

משלימים את החיתוך בעזרת שתי מריות ומפרידים סופית בין שני החלקים, לאט-לאט.

מניחים בד אפייה או חיתול בד על משטי העבודה ומקמחים.

 עברו לתצוגת גלריהצילום: קרן הבר אם ההתפחה לא יכולה להתבצע על משטח האפייה כדאי לשים מתחת לחיתול תבנית אפייה כדי שניתן יהיה להעביר את החלקים.

מכניסים בעדינות את שתי מריות האפייה מתחת למלבן בצק אחד ומעבירים אותו לצד אחד של חיתול הבד תוך השארת שוליים של כ-6 ס"מ.

מרימים מעט את חיתול הבד ועוטפים חלק ממלבן הבצק כדי לייצר הפרדה ומעבירים את מלבן הבצק השני לחציו השני של חיתול הבד.

מכסים במגבת נקייה ומניחים לתפוח מעט כחצי שעה. לא תהיה כאן תפיחה משמעותית, היא מתרחשת בתנור.

מחממים תנור ל-250 מעלות, כאשר הוא מגיע לחום הזה מורידים ל-220 מעלות.

בינתיים מעבירים את מלבני הבצק לנייר אפייה המונח על תבנית אפייה. מניחים את תבנית האפייה ליד חיתול הבד, מרימים חצי ממנו ובעדינות מעבירים את הבצק לתבנית, חוזרים על הפעולה שוב עם המלבן השני. שני המלבנים יכולים לחלוק את אותה התבנית, פשוט לשמור על מרווח של לא פחות מ-10 ס"מ.

מברישים את הקמח העודף ומתיזים על הבצק מים.

מכינים את התבנית לתנור. בחמש הדקות הראשונות מתיזים על הבצק מעט מים עוד פעמיים. אופים כ-25 דקות, אפשר גם קצת פחות תלוי במידת הקראנצ'יות שמעדיפים.

מחלצים מהתנור ומקררים על רשת לפחות רבע שעה.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)