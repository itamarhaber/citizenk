---
date: 2017-08-17 08:30:00+03:00
description: ???
source: https://www.haaretz.co.il/food/cookingwithkids/2017-08-17/ty-article/0000017f-f89d-d318-afff-fbff2f650000
tags: בישול
title: מאפינס קינמון מופלאים לכל שעה ביום
---

שבת בבוקר, כולם ישנים ואני מתגנבת לסלון לכתוב בשקט. טקס הכנת הקפה הופך למחול דממה, אפילו הכפית כמעט לא מדנדנת בכוס. השקט שמבטיח זמן כתיבה. הסיפור מקבל תפנית כשמשום מקום, לגמרי לא לפי התכנית ומוקדם מדי בכל סטנדרט קביל לפי אמנות לזכויות ההורה, מגיח קטינא חצי מנומנם. למרות ניסיונותיי מלאי המוטיבציה, התכנית להחזרת ילדון למיטה לא צלחה. 

מתישהו לתוך התכרבלות בוקר על הספה, ניסרה את האוויר השאלה הבלתי נמנעת: "אמא, שבת היום, נכון? אז אפשר [פנקייק](/food/oracoren/2015-06-23/ty-article/0000017f-f8cf-d460-afff-fbef3d5a0000)?". חבל שאף אחד מעולם לא הוציא את הלהיט "התניות". יש לי אי אילו שורות לתרום לו. אין לי מושג מאיפה באה ההשראה, אבל הצעתי לקטינא פעולת קומנדו נועזת מאחורי קווי האויב, טוב, לא מעבר לקווי האויב, אלא במטבח, אבל בשקט כי כולם ישנים. אני לא יודעת ממה הוא התלהב יותר מהמאפינס האהובים האלה או מרעיון הפעולה החשאית. 

כך או אחרת סוכן חשאי קטינא וסוכנת חשאית אמא עשו דרכם בשקט למטבח, הוציאן את כל החומרים ללא קול והחלו במלאכת ההרכבה, שנעשתה אף היא בשקט הודות למיומנות הסוכנים ולמטרף ידני. הצאצאים הגדולים יותר קמו לבית עטוף בריחות קינמון ומיד עלה על פניהם חיוך, ותודו שזו כבר התחלה טובה לבוקר. הפעולה הוכתרה בהצלחה ותוצאותיה נטרפו בחדווה. זה לא ממש מפתיע כי המאפינס האלה עושים את העבודה בעצמם. 

**מאפינס קינמון (8 מאפינס אישיים)** 

**מה?** 

100 גרם חמאה מומסת או ממש, ממש רכה (אפשר שמן קוקוס במקום) 

1/2 כוס סוכר 

1 ביצה (אפשר 100 גרם רסק תפוחים במקום) 

1 כפית תמצית וניל 

1/2 כוס חלב (אפשר חלב שקדים) 

1 כוס קמח + 1/2 כוס אגוזים טחונים דק-דק (אפשר כוס וחצי קמח במקום) 

1/2 כפית מלח 

1/2 כפית סודה לשתייה 

1/4 כפית אגוז מוסקט 

1 כפית קינמון 

**לקישוט:** (לא חובה) 

30 גרם חמאה מומסת 

תערובת סוכר וקינמון לקישוט 

**איך?** 

מחממים תנור ל– 180 מעלות. 

אפשר להכין הכל בקערת מיקסר או בעזרת מטרף ידני. מערבבים את הסוכר והחמאה עד שנוצרת תערובת מעט תפוחה ובהירה. 

מוסיפים את הביצה, החלב ותמצית הווניל ומערבבים עד שהכל נטמע היטב. 

מערבבים את כל החומרים היבשים יחד (קמח, אגוזים, מלח, סודה לשתייה, אגוז מוסקט וקינמון) ומוסיפים לתערובת ב-2-3 פעמים. 

ממלאים בתערובת את השקעים בתבנית המאפינס, עד לגובה של כ- 2/3 מכל שקע. 

מכניסים לתנור ל-15-18 דקות. 

מוציאים מצננים ושולפים מהשקעים. 

אפשר לטבול את כיפת המאפינס בחמאה מומסת או למרוח את החמאה בעזרת מברשת ואז לגלגל את המאפינס בתערובת הסוכר והקינמון מכל הכיוונים – זה מושחת, בוודאי לא בריא, אבל טעים.