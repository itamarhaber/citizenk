---
date: 2022-04-28 11:14:00+03:00
description: ???
source: https://www.haaretz.co.il/food/cookingwithkids/2022-04-28/ty-article/00000180-89f4-d977-a787-fff6db020000
tags: בישול
title: 'פלמייר: עוגיות אוזני פיל שקשה להתאפק איתן'
---

אחת הסיבות הכי טובות לא להכין עוגיות פלמייר היא שקשה מאוד להתאפק מול הבצק האוורירי והנגיסות הפריכה של הסוכר. יש להניח שזו לא התחלה טובה למתכון, אבל זה נכון – הן פשוט כל כך טעימות כשהן טריות שאיפוק זה ממני והלאה. למעט כל הקטע הזה של להכין בצק עלים בבית, תהליך קל יחסית אך ארוך, מכינים אותן בצ'יק וברגע שהן מתקררות לגמרי, הן מוכנות לאכילה. המתכון הוא למעט יותר מקילו בצק עלים ואילו המתכון לפלמייר הוא של חצי ק"ג בלבד, סיבה טובה לנסות שני מילויים – אחד רק של סוכר והשני עם קינמון או וניל, או אפילו מלוח.

**טיפים:**

ממש לא חייבים להכין בצק עלים בבית, אם קונים בצק עלים איכותי ומצונן, נחסכת לכם לא מעט עבודה. מצד שני, יש משהו מאוד מספק בהכנת בצק עלים מאפס בעצמכם, הילדים ממש נהנים וזו לא באמת הרבה עבודה.

הבצק צריך קור ולכן אם אפשר לקרר את משטח העבודה זה מצוין ובכל מקרה להחזיר אותו לקירור בין השלבים זה חיוני.

לא חייבים לקפל את הבצק בשיטה המסורתית, אפשר גם לגלגל את הבצק משני צדדיו עד שהם נפגשים במרכז – זה ייתן לעוגיות יותר שכבות וגם צורה מעוגלת.

המתכון כאן הוא מתוק, באותה מידה אפשר גם ללכת על פלמייר מלוחות עם ממרח עגבניות מיובשות, טפנד זיתים או פסטו.

 עברו לתצוגת גלריהאזני פילצילום: קרן הבר**מתכון לבצק עלים ביתי (להכנת כ-1.1 ק"ג בצק)**

**מה?**

3.5 כוסות ו-2 כפות (520 גרם) קמח לבן רב-תכליתי

1 כפית מלח שולחני דק

1 כף (15 מ"ל) מיץ לימון

כוס (250 מ"ל) מים

40 גרם חמאה בטמפרטורת החדר (כלומר רכה)

200 גרם חמאה קרה

**איך?**

בקערת מיקסר, עם וו לישה, שמים את הקמח והמלח ומיד גם את המים ומיץ הלימון ומערבלים במהירות נמוכה כ-4 דקות עד שמתקבלים פירורים. מוסיפים את החמאה וממשיכים ללוש, הבצק מתחיל להתגבש לכדור ואפשר לעזור לו באמצעות טפטוף מעט מים עד שמתקבלת כדור בצק נוח ורך. בעזרת סכין מסמנים מעין X בראש הבצק שמסמן רבעים מלמעלה, זה יקל על הרידוד וגם ימנע התכווצות של הבצק בקירור. עוטפים את הבצק (אני הפסקתי להשתמש בניילון נצמד ועברתי לנסות תחליפים בני קיימא) ומעבירים למקרר לשעה, אז הבצק יהיה גמיש יותר ונוח יותר לעבודה.

בינתיים עוברים לחמאה. כדי שיהיה נוח יותר לקפל את אותה לבצק, חותכים חמאה קרה לפרוסות דקות. על נייר אפייה מציירים מלבן בגודל 20X30 ס"מ והופכים אותו כדי לא להניח את החמאה על קווי העיפרון. מסדרים את החמאה בתוך המלבן ומשאירים שוליים. מניחים מעל מלבני החמאה עוד נייר אפייה ועזרת מערוך מרדדים את החמאה עד שנוצר ממש דף חמאה בגודל המלבן המצויר. מעבירים למקרר לצינון.

מוציאים את הבצק מהמקרר, שולפים אותו מהעטיפה ומניחים על משטח עבודה מקומח. את הבצק הכי נוח לרדד למלבן גדול כדי שאפשר יהיה לקפל אותו מעל החמאה. מוציאים את החמאה מהמקרר, מסירים את נייר האפייה העליון ומניחים את הצד של החמאה על הבצק, מסירים את נייר האפייה השני ואוספים את פינות הבצק כמו מעטפה מעל החמאה. בעזרת מערוך אוטמים את השוליים ומרדדים מעט את הבצק. מקפלים את השליש העליון של מלבן הבצק פנימה ואז את השליש התחתון, כך שנוצר מלבן בעל שלוש שכבות שכל קצוותיו מיושרים, לוחצים מעט עם מערוך, מרדדים, מנערים מקמח, מקפלים, מכסים ומקררים במקרר כחצי שעה.

מוציאים מהמקרר. על משטח מקומח מקפלים את הבצק לחצי, מנערים מעודפי מלח וקמח, מרדדים ודואגים שהשכבות אטומות ומיושרות, מכסים ומכניסים למקרר לחצי שעה. חוזרים על הפעולה 5 פעמים לפחות, כולל זמן קירור בכל פעם גם אחרי הפעם האחרונה, כדי שהבצק יהיה מוכן לעבודה. כדאי לזכור לקפל את הבצק כל פעם בזווית הפוכה ולא באותו כיוון. בשלב הזה ניתן לחצות את הבצק לשניים ולהקפיא חצי (עטוף ואטום הוא יישמר במקפיא כשלושה חודשים, במקרר כארבעה ימים ועדיף בחלקו הפנימי).

 עברו לתצוגת גלריהאזני פילצילום: קרן הבר**מתכון לעוגיות פלמייר** 

**מה?**

500 גרם בצק עלים (אם לא מכינים בבית, מומלץ לקנות בצק עלים מצונן, עדיף מקונדיטוריה)

65 גרם (1/3 כוס) סוכר (אפשר לבן, דמררה, חום) 

אפשר לגוון עם 2 כפיות מחית וניל שמורחים על הבצק לפני בזיקת הסוכר או להוסיף לסוכר 1 כפית קינמון, או ג'ינג'ר טחון ואפילו גרידה של קליפת לימון, אפשר גם למרוח שוקולד, אבל זה כבר לוקח את העוגיות למקום אחר.

 עברו לתצוגת גלריהאזני פילצילום: קרן הבר**איך?**

מרדדים את הבצק למלבן דק בעובי של חצי ס"מ ופחות אם אפשר. בוזקים בנדיבות סוכר (בערך כמחצית) מלמעלה ליצירת שכבה נאה ומרדדים מעט בעזרת מערוך. מקפלים את הצד הימני של הבצק פנימה למרכז הבצק ואז את צד שמאל, כך שהקצוות ייפגשו במרכז. שוב בוזקים סוכר מעל הבצק ומקפלים משני הצדדים. סוגרים צד אחד מעל השני, כמו שסוגרים ספר. עוטפים ומקררים כחצי שעה.

מחממים תנור ל-200 מעלות.

מוציאים את הבצק מהמקרר. הכי נוח לחתוך באמצעות גלגלת לחיתוך פיצה, עובי הפרוסות הוא עניין אישי ולדעתי עדיף כמה שיותר דקות, מצד שני אם עובדים עם הילדים אז כמה שהם יכולים הוא המידה הנכונה. כל עוגייה כדאי לטבול בסוכר מכל הכיוונים ולהעביר לתבנית, מומלץ לשמור על רווחים של כ-3 ס"מ בין עוגייה לעוגייה.

מכניסים למרכז התנור ואופים בערך 20 דקות, אבל זה לגמרי תלוי בעובי העוגייה וגם בתנור, אפשר בהחלט להפוך בעזרת מרית את העוגיות לאחר 10 דקות אפייה.

מוציאים מהתנור כשהעוגייה בצבע שאתם מעדיפים – ככל שהיא כהה יותר היא יותר קראנצ'ית אבל חשוב לא לאפות יותר מדי. מקררים לגמרי לפני שמגישים. הן יישמרו בכלי אטום כמה ימים, אבל הן הכי טובות ביומיים הראשונים וזהירות – קשה, שלא לומר בלתי אפשרי, לא להתפתות.

לחצו על הפעמון לעדכונים בנושא:
------------------------------

* [עוגות, מאפים קינוחים מתכונים](/ty-tag/cakes-0000017f-da2a-d938-a17f-fe2a21fc0000)
* [מתכונים](/ty-tag/recipes-0000017f-da28-dea8-a77f-de6a4ba50000)