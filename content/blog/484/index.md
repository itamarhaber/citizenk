---
date: 2018-03-15 12:55:00+02:00
description: ???
source: https://www.haaretz.co.il/blogs/karenhaber/2018-03-15/ty-article/0000017f-f8c2-d47e-a37f-f9fe578d0000
tags: דעות
title: הלעג של נתניהו - קריאה אחרונה לאופוזיציה
---

לא פלא שדווקא במהלך המשבר הקואליציוני בחר ראש הממשלה לתקוף את האופוזיציה. זו הבחירה הקלה, גם משום שהאופוזיציה נוחה לתקיפה וגם משום שנתניהו הבין שאת [המשבר מנהלים אחרים](/news/politi/2018-03-13/ty-article/.premium/0000017f-e715-df2c-a1ff-ff55ffd70000) מתחת לאפו ושעדיף לא לומר דברים חד משמעיים כי אין לדעת איך זה ייגמר. הלעג הוא מפלטו של חסר הביטחון והשמחה לאיד בהחלט מתאימה לפרופיל של מי שהשמחה לא שורה במעונו. נתניהו לא יכול היה לגייס יושרה, משום שאין לו, ולומר דברים כהווייתם כי אז היה נחשף במלוא עליבותו הקואליציונית. 

העובדה שנתניהו, שמבין את חשיבותה של האופוזיציה במדינה דמוקרטית, בחר בלעג רק מוכיחה את מה שידענו ממילא – נתניהו בקדנציות האחרונות שכח מה זה להיות דמוקרט. הוא רוכב על חבטות חסרות רחם ודמגוגיות המכוונות נגד כל מוסד דמוקרטי שאינו לרוחו – המשטרה, הפרקליטות, מערכת המשפט, התקשורת והאופוזיציה. זה מה שקורה כאשר ההישארות בשלטון חשובה יותר מהמדינה עצמה. בסופו של דבר מי שנותן לזה יד עכשיו עוד יחיה כדי להצטער. 

לחבוט מתחת לחגורה באופוזיציה החבוטה ממילא, שאת מספר הפעמים שהצליחה לקרוא תיגר על הקואליציה ניתן לספור על יד אחת, היא בחירה של מפסידים. "עוד לא ראיתי דבר כזה, אופוזיציה שמפחדת מבחירות", תייג נתניהו את האופוזיציה ב[נאומו ביום שני בכנסת](/news/politi/2018-03-12/ty-article/0000017f-e9c6-dc91-a17f-fdcf922d0000) ולא הרבה אחרי, המסר נקלט ודוקלם על ידי כל שר וח"כ מטעם הליכוד. אני לא חושבת שהאופוזיציה חוששת מבחירות, אבל אין ספק שלאורך הקדנציה הנוכחית היא מעלה בתפקידה. חוסר האונים הבולט שלה לאורך חודשים לא בהכרח נובע מפחד, אבל זה פועל אהוב ומאוד פופולרי אצל ראש הממשלה, שמאז ומתמיד פחד וכוח משמשים אצלו בערבוביה. 

לא צריך להיות גאון גדול כדי להבין את בעיותיה של האופוזיציה, נתניהו עשה כל שביכולתו לפגוע בתדמיתה ולהפוך אותה ללא לגיטימית. אחרי כל התיוגים השליליים המכוונים, "הם", "בוגדים" "אויב" – רשימה חלקית, המיתוג כ"פחדנית" הוא רק עוד מסמר בארון המתים. רק בחודשים החלה האופוזיציה להתעורר, ופעילותם הספורדית של ח"כים שונים, לא ממש זכתה לתהודה ובעיקר לא השפיעה מהותית על יחסי הכוחות. כך ציבור שלם נותר חשוף בצריח וספסלי האופוזיציה שימשו רק רקע חיוור בפעילות הכנסת. 

אופוזיציה אינה הבחירה הראשונה של שום פוליטיקאי, היכולת להשפיע קלה הרבה יותר מספסלי הקואליציה. אין כיף גדול בחוסר היכולת להשפיע מהותית, לכן הרצון להיות בקואליציה וליישם מדיניות היא התמריץ, או הכוח המניע, העיקרי של האופוזיציה. מהצד השני חוסר היכולת להשפיע בפועל למרות עבודה קשה באופן טבעי מרפה ידיים והמבחן של פוליטיקאי נמדד ביכולת לחתור ליעד. אין ספק שנתניהו עשה לאופוזיציה חיים קשים ואם מוסיפים לזה את הסירוס המתמשך בסמכויות הכנסת בעיקר, ברור שהיכולת להשפיע מספסלי האופוזיציה נמוכה מאוד. עם זאת, גם בתנאים המגבילים האלה, ביצועי האופוזיציה נמוכים להפליא. 

 עברו לתצוגת גלריההפגנה נגד השחיתות השלטונית בפתח תקווה. תשע שנות נתניהו הצליחו בין היתר לקטב עוד יותר את החברה הישראליתצילום: אילן אסייגנכון שאופוזיציה אינה מקשה אחת וההסבר לרפיסותה מורכב מגורמים רבים, בין היתר העובדה שלא השכילה לשתף פעולה ולייצר פעולות אופוזיציוניות לוחמניות ונשכניות, אבל לא פחות המוכנות שלה בסופו של דבר לקבל הרבה מהאקסיומות שנתניהו הציב. במידה רבה האופוזיציה משתמשת יותר ויותר בלקסיקון של נתניהו מתוך ניסיון להרחיב את הקבל, אלא שזו לא הדרך. הרעיון באופוזיציה הוא שהיא מהווה קול אחר ולא מצטרפת תדיר למקהלה, תמיכה, או מתן יריעת ביטחון, הם למקרים מאוד מוגדרים. האופוזיציה, עד ממש לא מזמן, בעיקר יישרה קו עם נתניהו ועשתה לו את החיים קלים מדי. 

תשע שנות נתניהו הצליחו בין היתר לקטב עוד יותר את החברה הישראלית ולהביא בהדרגתיות לשחיקת המכנה המשותף – הישראליות והדמוקרטיה. פעילותה החלושה של האופוזיציה היא גם תוצר של חריש עמוק שביצע נתניהו לערעור הלגיטימציה של מוסדות דמוקרטיים שאינם נוחים לו, אבל זה גם בגלל המוכנות שלה עצמה להתכופף בפני נתניהו. 

דחיית הבחירות תועיל לאופוזיציה רק אם תחזור לזכור את תפקידה ותנצל את הפגרה שהתחילה היום כדי לחזור עם רוח לוחמנית ומוכנות לעבוד בשדה הפרלמנטרי כמו בשדה החוץ פרלמנטרי לא למען קמפיין בחירות, אלא כדי להיאבק על הדמוקרטיה ועל דמותה של החברה הישראלית ולהוכיח כי יש את כל הסיבות להחליף את השלטון הנוכחי, שמזמן איבד כל בושה ובעיקר שכח עד כמה דמוקרטיה היא רעיון הרבה יותר גדול מכל פרסונה. בסופו של דבר, גם כשהדרך ארוכה, ההיסטוריה מלמדת שהדמוקרטיה יוצאת וידה על העליונה מהטעם הפשוט ערכי השוויון, שלטון החוק והמנהל התקין אף פעם לא יוצאים מהאופנה.