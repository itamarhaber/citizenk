---
date: 2018-04-22 12:45:00+03:00
description: ???
source: https://www.haaretz.co.il/blogs/karenhaber/2018-04-22/ty-article/0000017f-f8e1-ddde-abff-fce53da00000
tags: דעות
title: הבשורה המשפחתית של בנט
---

ביום שישי בבוקר קמתי והרשת החברתית המתה סופרלטיבים על נאומו של בנט בטקס מתן פרסי ישראל. סקפטית שאני הנחתי שלא אתרגש מהנאום, אך החשש שמא אחרוץ דינו של אדם לפני שידעתי במה מדובר הביאה אותי לחפש את הנאום. מיד אחרי שחזרתי מהסופר, גיחה בה כהרגלי בירכתי ב"בוקר טוב" כל מי שנקרה בדרכי (לידיעת בנט), הקשבתי לכולו, לחלקים ממנו אפילו מספר פעמים, והייאוש תקף אותי כי בשורה התחתונה חזונו של שר החינוך הוא יהודי בלבד ועל זה הוא זכה מרבים מדי בתואר "שפוי" או "מאחד". 

ב[טקס מתן פרסי ישראל](/news/education/2018-04-19/ty-article/0000017f-f26e-df98-a5ff-f3efd1720000) עומד שר החינוך מול גלריה מגוונת של יהודים בלבד ואומר בלי להתבלבל: "הגיוון בקרב מקבלי הפרס הוא חלק ממהלך כולל למתן ביטוי לכל מרכיבי החברה הישראלית במערכת החינוך." ואין ילד שיצעק ש"המלך עירום", סליחה גזען, כי ככל הנראה אין "לא יהודים" באולם. 70 שנה לעצמאות ישראל, הנוסח: "והידרת פני לא יהודי", הלחן: יהודי-עממי. 

כל השנאה, השיסוע והשיסוי, שהיו מנת חלקה של האוזן הישראלית בשנים האחרונות, הם כנראה הסיבה שדבריו של בנט על אחדות ומשפחה מתקבלים בתשואות. אבל האחדות של בנט היא אחדות ליהודים בלבד, לכן זו אחדות למראית עין בלבד. הבשורה "יהודים אנחנו" של בנט רחוקה שנות דור מבשורת "אחים אנחנו" של אברהם אל לוט. התמונה המשפחתית המגוונת של בנט היא תמונה יהודית שמנסה להשכיח מלב את היות ישראל מדינת כל אזרחיה ולא כל אזרחיה יהודים. להריע לבנט זה להריע לבדלנות יהודית ולהתכחש למציאות בעבור חזון משיחי, או חזון דוד המלך כדברי בנט. 

האיש שנלחם עד חורמה בארגוני זכויות אדם, שעסק ב[דה-לגיטימציה והלעגה של השמאל](/blogs/karenhaber/2016-03-03/ty-article/0000017f-f8d5-d318-afff-fbf7df950000), שהגדיר מי אח ב"בית היהודי" ומי לא, מגדיר עכשיו מהי משפחתיות. אני לא אחות של בנט ומעולם לא הייתי ולהגדרה שלו למשפחתיות אני מציעה הגדרה אחרת – ישראליות. כי בסופו של דבר זה מה שצריך לבנות כאן – חברה ישראלית חזקה ודמוקרטית. אחרי שבעים שנות עצמאות יכולה ישראל להציע ישראליות, כזו המכילה כל אדם – יהודי, מוסלמי, נוצרי, בודהיסטי, אתאיסט, ללא אבחנה על רקע מגדר, גזע, מוצא או נטייה מינית ומאפשרת מכנה משותף ורחב של זהות. אבל שר החינוך פועל במלוא המרץ לחיזוק הזהות היהודית, במקום לחיזוק הזהות הדמוקרטית והישראלית וזוכה לאהדה. 

בנט, ששואף להיות ראש ממשלה, מכוון לקונצנזוס יהודי, שם אין לו שום בעיה לחבק ולאחד, אבל זו הפנטזיה של בנט והיא רחוקה מהמציאות. בנט מדבר על הוויכוח בינינו, אבל שוכח שבעוד הוא מגן על זכות הסטארט-אפ ניישן להתפלמס ולהתווכח, עבור בני אדם אחרים כל יום שעובר הוא יום ללא זכויות אדם בסיסיות. הוא שוכח ש"הפסיפס המרהיב" של בני האדם בתוך ישראל אינו יהודי בלבד והוא וחבריו לקואליציה ולמפלגה מנסים בעקביות להחריב. אבל מה שבנט עשה זה להעביר את מדורת השבט הישראלי לשטח מגודר ליהודים בלבד ומי שמוכן להתחמם לאורה גוזר עלינו את סופה של ממלכת יהודה. 

אולי זו כל המהומה לפני [טקס המשואות](/news/education/2018-04-18/ty-article/0000017f-e9af-da9b-a1ff-edef46c40000), או ההמולה של הטקס עצמו, או ההבדל בין טקס פרסי ישראל הצנוע ובין הראוותנות בטקס המשואות, אולי זה ההבדל בין ה"אני ואני ואני" של ראש הממשלה ובין ה"אנחנו" של בנט, ואולי האוזן הישראלית כל כך התרגלה לשיסוי ושיסוע שנאום סכריני על "משפחתיות ואחדות" מצליח לרגש אותה עד אבדן הכרה. כמו שזה נראה מפה, בסופו של כל "רונדל" שעושה רגב, עומדים בנט ושקד וקוטפים את פירות "הצד השפוי" של הימין. רק שבתוך המציאות הכאוטית שלנו, כושל הציבור מלהבין שאין כאן שום צד שפוי, רק פנטזיה משיחית על מדינה יהודית. ככל שנוסיף לצעוד בדרך הזו כך תתרחק מדינת ישראל הדמוקרטית, זו שיכולה היתה להיות פה, אם היינו קצת פחות משפחה לא מתפקדת וקצת יותר דמוקרטיה מתעוררת. 

כן, "לימין אין מונופול על הפטריוטיות ולשמאל אין מונופול על זכויות אדם", אבל בנט מנסה לייצר קואליציה ליצירת מונופול יהודי על המדינה ובמדינה שלו בסופו של דבר מי שמאמין לא שותף, כי מן הידועים שגם במשפחות הכי טובות יש תמיד כבשים שחורות.