---
date: 2021-08-19 09:46:00+03:00
description: ???
source: https://www.haaretz.co.il/blogs/karenhaber/2021-08-19/ty-article/0000017f-f8d4-d460-afff-fbf688250000
tags: דעות
title: כשזו פולין, פתאום יש בעיה עם חוק נכסי נפקדים
---

יש משהו צבוע בזעם היהודי הקדוש לנוכח [החוק שעבר בפולין בשבוע שעבר](/news/politics/2021-08-14/ty-article/.premium/0000017f-e661-dc7e-adff-f6ed93b80000) להגביל את האפשרות של יהודים לקבל פיצוי על רכוש שנגזל מהם בתקופת השואה ובתקופה הקומוניסטית. החוק כונה "מביש", "מזלזל בשואה" ואפילו "אנטי-דמוקרטי" רק בגלל שהוא מתיישב עם הנרטיב המקובל בישראל. לא רק שאין שום פסול בחוק הפולני, [מהומת האלוהים](/news/politics/2021-08-16/ty-article/.premium/0000017f-e203-d7b2-a77f-e3079e330000) שיצרה ישראל בקריאות געוואלד חושפת בעיקר את ערוותה. ומי שגר בבית מזכוכית, שלא יזרוק אבנים. לנוכח החיבה היתרה שלנו להחלטות מינהליות שפוגעות בזכויות הלא קיימות של הפלסטינים, מי אנחנו שנלין על החלטות מינהליות של הפולנים? 

אם יש משהו שעולה בבירור מסיפור החוק הפולני, הוא התעלמות ישראל מהדבשת של עצמה, או בשמה הרשמי: חוק נכסי נפקדים תש"י-1950. הוא מאפשר לישראל כבר 71 שנה (אם לא מחשיבים שנתיים של תקנות לשעת חירום) להתעלם מכל מה שנוגע לזכויות הקניין של פלסטינים או משלטון החוק או מהצדק או מכולם גם יחד. מה שאנחנו דורשים מהפולנים, אנו לא דורשים מאיתנו. 

מעבר לכך, התגובה הישראלית לחוק הפולני היא תמצית זילות השואה. לו היה בסיס לטענות - מילא, אבל כשכל דבר הוא עילה לצעוק "אנחנו קורבן" בסוף ההאשמה בזילות השואה מגיעה אפילו מוורשה, ובצדק. כמדינה שבה מצב ניצולי השואה הוא מחפיר, המוכנות הישראלית לדבר בשם הנספים והניצולים היא רק מס שפתיים. השואה משמשת את ישראל לא רק לצרכי התקרבנות ולצרכים פוליטיים ציניים, היא הקתרזיס האולטימטיבי להתכסות בו ולהתיר לעצמך הכול. 

במהלך המינהלי של הפולנים לא נפגעו זכר קורבנות או כבודם של השורדים. לכן, השימוש בקלף השואה והאנטישמיות הוא זלזול בהם ובאינטליגנציה. זילות השואה מתבטאת הרבה יותר בהימנעות שלנו מללמד על תהליכים חברתיים מסוכנים. לאורך כל שנות קיומה מטפחת ישראל את השימוש בשואה כהצדקה לכל דבר ובעיקר - ככלי המגן עליה מפני ביקורת בינלאומית. כל זיכרון השואה הישראלי מבוסס על הקורבנות היהודית וייחודיותה ביחס לכל ג'נוסייד אחר. "כל העולם נגדנו" או "כולם אנטישמים" הפכו לתירוץ האולטימטיבי להדיפת ביקורת ובעיקר להימנעות מביקורת עצמית. "שישה מיליון" הוא הקארד בלאנש שלנו לעיוורון. 

התיקון המינהלי שנעשה בחקיקה הפולנית הוא הבעיה האחרונה שצריכה להדאיג את ישראל. התהליכים האנטי-דמוקרטיים האמיתיים שמתרחשים בפולין - הרבה יותר. ישראל הייתה צריכה להשמיע קול ברור נגד עמדת ממשלת פולין בסוגיית ההפלות והלהט"ב למשל, ולעמוד לצד זכויות האדם. זה הלקח שצריך ללמוד מהשואה, אך הצביעות הישראלית לא מאפשרת זאת. בסוף, הגלגל הציני הזה מתהפך נגדנו. 

אם יש משהו טוב שיכול לצאת מהמשבר הנוכחי היא הודעתו של סגן שר החוץ, פאוול יאבלונסקי, כי ורשה [שוקלת להגביל את מסעות הנוער](/news/politics/2021-08-16/ty-article/.premium/0000017f-e21d-d568-ad7f-f37fbe330000) למחנות בפולין. אם יש משהו שעושים במסעות האלה זה לגולל בפני הנוער כרוניקה של מוות וזוועות, את הנרטיב שכל פולני הוא אנטישמי ושפולין היא רק מחנות מוות. המטרה הסופית של האינדוקטרינציה הזו היא להקים עוד דור של בוגרים המצדיק הכול מפני שהכול נעשה "למען" המדינה. וכך, מה שהיה אמור להיעצר ב"לעולם לא עוד", התגלגל אל המנטרה "לעולם לא עוד ליהודים".

לחצו על הפעמון לעדכונים בנושא:
------------------------------

* [ניצולי שואה](/ty-tag/holocaustsurvivors-0000017f-da27-d42c-afff-dff7f7ec0000)
* [שואה](https://www.themarker.com/ty-tag/0000017f-da32-d42c-afff-dff2c39d0000)
* [פולין](https://www.themarker.com/ty-tag/0000017f-da2b-d938-a17f-fe2bbca90000)