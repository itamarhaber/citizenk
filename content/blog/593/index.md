---
date: 2017-05-10 14:35:00+03:00
description: ???
source: https://www.haaretz.co.il/blogs/karenhaber/2017-05-10/ty-article/0000017f-f895-d460-afff-fbf74f220000
tags: דעות
title: אינפלציית האחדות ופיחות הסולידריות
---

האחדות בכל מקום ובשום מקום. אין שבוע שעובר בלי שלפחות נאום/ סטטוס/ ראיון/ סרטון תדמית/ ציוץ אחד על אחדות העם וחשיבותה וזו נחלת מרבית הפוליטיקאים, בוודאי הקואליציוניים שבהם. הז'רגון המקובל הוא קולקטיביסטי למהדרין – חיילינו, בירתנו, מדינתנו, אויבנו, להשמידנו. האחדות בכל מקום, מלבד מקום חשוב אחד - המציאות. אין אחדות בישראל ולא בטוח שיש צורך באחדות אם אחדות משמעותה הומוגניות מחשבתית ותודעתית.

השימוש התכוף ב"אחדות העם" כמושג חיוני וחשוב מתורגם במציאות דווקא לפוליטיקה משסעת ומנהיגות מרעילה שמייצרות "אנחנו" חדש שאינו כולל את כולם, רק חלק. אחדות מקורה בערכים משותפים, לא בתמימות דעים. קל למצוא את הערכים המשותפים בחברה הישראלית, קשה למצוא את מי שירים את הנס. סולידריות מתקיימת מעצם השייכות, מהסכמה על ערכים משותפים, לא בהכרח דעות משותפות. כאשר יש סולידריות באשר לחשיבות הדמוקרטיה בישראל יש מקום גם לדעות מגוונות ושונות, בהנחה שסולידריות בעולם המודרני מבוססת על ערכים אוניברסליים.

הסולידריות אינה אחדות. על סולידריות אנחנו כבר מזמן לא שומעים, אבל האחדות באופן מילולי נוכחת כל הזמן. ביטויה האחרונים של האחדות הזו בעיקר מעידים על העדרה הבולט. התלהמות של חברי כנסת נגד משפחות שכולות המעזות להעביר ביקורת על הממשלה או לדרוש תשובות, הסגירה המבישה של רשות השידור שאפשר וראוי היה לעשות אחרת ולא בהתראה של שעה וחצי, בקמפיינים על שתולים ובוגדים, בחוק לאום, ברדיפה אחרי ארגוני שמאל וזה לא נגמר. אם יש משהו שהרוח הציבורית הזו מוכיחה שיש ניסיון לייצר נרטיב הומוגני, לא מאחד.

נושא הכיבוש או האין כיבוש, טעון ככל שיהיה, מוכיח את הנקודה. כאשר נקודת המוצא היא שדמוקרטיה אינה יכולה להכיל אוכלוסייה שזכויותיה נשללות ושטחים שהריבונות עליהם אינה מוגדרת, הרי שבין אם אתה איש ימין ובין אם אתה איש שמאל, את הבעיה יש ליישב. הדיון בארץ הפך להיות על הלגיטימיות של המאבק בכיבוש ומה גבולות המאבק שהחברה מתירה. זו סטייה גדולה מהנקודה המרכזית והיא מתאפשרת כי במקום סולידריות יש ניסיון לאחד את הדעות ולתחם את גבולות הלגיטימציה של הדעות. זה מאפשר את המשפטים ברשת שחודרים למציאות ומייתרים ציבורים שלמים בציבור – כי מי צריך דעות כאלה?!

 עברו לתצוגת גלריההאחדות הזו איננה סולידריות. זו האחדה. ניסיון לאחד את מדורת השבט סביב רעיונות שנוחים לשלטון הנוכחי ולא בשם ממלכתיות רחבה יותרצילום: אליהו הרשקוביץלו היתה סולידריות ישראלית, היא היתה מבוססת על שייכות למקום ופעולה משותפת למען מדינה מתקדמת, שוויונית, מתוקנת. כאשר הסולידריות נעלמת, האחדות נכנסת לוואקום ואינה מנסה לייצר הסכמה, אלא להגדיר שייכות מחדש. אז גם מי שבזכות ולא בחסד שייך למחנה, צריך להוכיח את ההסכמה שלו, אחרת הוא מחוץ למחנה. הוא האנומליה שסודקת את מראית העין של האחדות.

האחדות הזו איננה סולידריות. זו האחדה. ניסיון לאחד את מדורת השבט סביב רעיונות שנוחים לשלטון הנוכחי ולא בשם ממלכתיות רחבה יותר. אבל בעיקר מתוך מיגור של מושג יסוד בכל חברה – הסולידריות. לו היתה סולידריות, היא היתה צריכה לבוא לידי ביטוי במגוון עצום של נושאים שהם רלוונטיים למציאות הישראלית ולעתיד של המדינה, כמו יוקר המחיה, דיור בר השגה, חינוך, רווחה ובריאות. זה לא קורה, נושאים אלה אינם עולים על סדר היום במקום הראוי להם ובעיקר משום שהם נעדרים סולידריות. הנושאים הבסיסיים הללו שהיו אמורים להיות גורם מאחד, או קונצנזואלי, מתגמדים מול שסע ימין-שמאל שמעורב בלאומיות ובדתיות.

הניסיון להפוך את השמאל ללא רלוונטי, לייצר סוג חדש של ישראלי-ציוני-לאומי, הוא במידה רבה וויתור על מקור הסולידריות של החברה המודרנית, שבסיסו תלות חברתית, אך הפוליטיקה הישראלית פורמת את הקשרים. אנו עדים לפירוק התלות הדדית ולשיסוע בין ציבורים, במעין צעידה לאחור, חזרה לחברה פשוטה המתרחקת מאידיאלים אוניברסליים.

הפוליטיקה הנוכחית מתכנסת לעבר מכנה משותף מצומצם המחושב מחדש בעזרת דת, אמונה בארץ ישראל השלמה ולאומיות מוגברת. זה יכול לבזבז זמן אך זה לא מביא עמו פתרון, עובדתית לו סיפוח השטחים, או הגדה המערבית, היה בציע, הוא כבר יכול היה להתקיים. הבעיה אינה ארגוני שמאל, אנשי שמאל, תקשורת, או בית משפט עליון, גם לו אלה היו נעלמים הבעיה לא היתה נפתרת. הבעיה היא שגודלה של הארץ אינו נקודה, אלא קיומה של הארץ וקיומה של זו אפשרי רק סולידריות בסיסית שנעוצה במגוון אנושי רחב, מגוון שהפוליטיקה של השנים האחרונות מנסה לשכנע שאין לו מקום. האמנם?