---
date: 2017-08-23 18:12:00+03:00
description: ???
source: https://www.haaretz.co.il/blogs/karenhaber/2017-08-23/ty-article/0000017f-f8c4-d318-afff-fbe7902c0000
tags: דעות
title: הילד שלי בן 14, ורק השנה הוא יילך לבית הספר
---

אחת השאלות הכי נפוצות שהורים ב[חינוך ביתי](/blogs/karenhaber/2016-06-08/ty-article/0000017f-f8d9-d2d5-a9ff-f8dd21e10000) נשאלים היא "עד מתי?", התשובה שלי תמיד הייתה "כל עוד זה נכון". בתרשים הזרימה הקבוע לרוב תגיע השאלה המתבקשת הבאה: "מה, גם בתיכון?" ולרוב התשובה שלי הייתה: "אפשר גם, אבל זה תלוי בעוד המון משתנים". מעכשיו יש לי תשובה חדשה: "אצלנו זה היה עד כיתה ט'". כי זהו, אחרי שנה של תהליך, שכלל מחשבות, תהיות ושיחות, ביום בהיר - טוב, חם יותר מבהיר - החליט הבכור שזה הצעד הנכון עבורו. זה לא היה נטול ספק או חששות, להפך, זה היה מלא בהם ולכן ההחלטה הגיעה מהמקום הכי נכון. 

בוקר סוף אוגוסט, כיתת לימוד, נער, הורים, ארבעה אנשי צוות – שיחת קבלה לבית הספר. השאלה: "יש הבדל עצום בין למידה בבית הספר ולמידה בבית, איך אתה עם השינוי הזה?" היתה בלתי נמנעת. הבכור חשב רגע, הנהן לעצמו וענה: "זה באמת הבדל עצום, אבל זו בחירה שלי שאני עושה בראש פתוח ומקבל בזרועות פתוחות". 14 שנים של חינוך ביתי התמצו בתשובה הנהדרת הזאת, הוא בחר ללכת לבית ספר, מתוך הבנה מוחלטת של המשמעות, הכללים, הדרישות, מידת המאמץ והשינוי העצום, אחרי שיקול דעת ומחשבה ובעיקר מתוך רצון. 

את כל שלוש הפעמים של "שלום כיתה א'" ושמונה התרגשויות ה-1 בספטמבר (שלוש לילד אחד, שלוש לשני ילדים, שתיים לשלושה ילדים) ש"פספסתי" בימי הורותי עד עכשיו, לא הייתי מחליפה עם הרגע הזה. עם ההכרה שהאדם הצעיר הזה שלידי קיבל את כל היסודות הנכונים לעשות את הבחירות שלו, לקבל על עצמו אחריות ואת המחויבות שמגיעה אתה. יש כל מיני טקסי בגרות בחיים, רבים מהם פומביים ואחרים פרטיים. הרגע הזה היה ללא ספק אחד מהם. 

[חינוך ביתי הוא לא בחירה מובנת](/blogs/karenhaber/2016-12-18/ty-article/0000017f-f8bd-d318-afff-fbff55920000), הוא יוצא מהכלל, הוא לא בהכרח הפתרון הנכון ביותר והוא מצריך הרבה הכרה גם בחסרונותיו כדי שאפשר יהיה לצמצם אותם. אצלי הבחירה נעשתה בעיקר משום שלא ראיתי פרקטית איך המערכת מכינה ילדים ללמידה עם בסיס נכון של דרכי חשיבה, ידע, התנסות ותשומת לב. לא רציתי לשלוח את הילד למערכת ולקוות לטוב למרות כל ההשגות כשהשינוי בידיים שלי. בית ספר הוא רעיון נהדר אבל כמערכת חברתית תומכת למידה ובטח לא כשמרטף עם שירותי שינון ודיקלום וכלי מדידה. 

אם מערכת החינוך נמדדת רק במספר התלמידים עם תעודות בגרות טובות, הרי שאת החומר לבגרות ניתן ללמוד ברצינות ובמרוכז בזמן מועט יחסית, ודאי לא צריך לשם כך 12 שנות לימוד. היום נראה שמטרת [מערכת החינוך היא הישגים](/blogs/karenhaber/2016-12-22/ty-article/0000017f-f8ca-d318-afff-fbebc71f0000), אבל המטרה, לפחות בעיניי, היא לייצר את אזרחי העתיד משכילים, אבל גם ערכיים, יצירתיים, רחבי אופקים, סובלניים, המסוגלים לתרום לחברה ולהוות תשתית איתנה לחברה אזרחית בריאה ויצרנית, ואפילו פטריוטית. 

 עברו לתצוגת גלריהחינוך ביתי בסרט "קפטן פנטסטיק" מ-2016. התפיסה שלנו לגבי לימודים בבתי ספר מוטעית מיסודהזה לא מסובך להשיג, אבל זה מצריך תפיסה אחרת של כל נושא החינוך. אם חושבים על זה ילד בגיל שש נכנס לבית הספר ומיד צריך להתאים את עצמו למערכת שיש בה הרבה יותר חוקים והרבה פחות מקום ליצירתיות ולביטוי עצמי. הוא הופך לתלמיד, אבל בה בעת גם לחלק מהסטטיסטיקה. יש מדדים שהוא צריך לעמוד בהם ויש תחומים שנקבעו עבורו שהם גבולות הידע והיצירתיות. זה לא באמת מכין אותם לעתיד או נותן להם את מכלול הכלים הנדרש ובטח לא מותאם לילדים, הם לא מדדים כמותיים, אבל הם הופכים לכאלה. 

הדרך לשינוי עוברת בשינוי החשיבה בנוגע ללמידה, המחקרים קיימים זה היישום שמשתרך מאחור. ילדים בשנים הראשונות לומדים טוב יותר באמצעות אינטראקציה, אין שום לחץ ללמד אותם לקרוא ולכתוב בשיטתיות הנלמדת היום. כדי ללמוד ילד צריך לשמור על יצירתיות ועל התאמה, לא להיכנס לתלם כי מודדים. חשבון, קריאה, כתיבה מגיעים באופן טבעי כאשר חושפים ילדים לידע, כשהם רואים אותיות, כשהם מציירים, משחקים, שומעים סיפור, משחקים בהצגה, יוצאים לפעילות גופנית, חשופים לאמנות ויכולים לבטא את עצמם בעוד דרכים מאשר תשובה ברמת השורה בחוברת. 

הלמידה היא לא רק תחומי לימוד היא גם דרכים לתקשר בחברה (על [חברה בחינוך ביתי](/blogs/karenhaber/2016-12-28/ty-article/0000017f-f8dd-ddde-abff-fcfde0ff0000)), ואלה נעשות על ידי העלאת בעיות בכיתה, על ידי דיונים, ולפעמים אפילו עימותים, שמנוהלים ברגישות על ידי איש חינוך. כשנותנים להם דוגמה ותשומת לב, ילדים לומדים. הם לומדים לפתור מחלוקות לא כי יש חוקים ועונשים אלא כי יש כבוד לכל אחד ולכל אחד יש את הסיפור שלו. הם לומדים אינטואיטיבית ומבינים את הכללים תוך כדי, אפשר ללמוד חיסור וחיבור עם מונופול, גם להתאמן בקריאה של טקסטים קצרים כמו הטקסטים על כרטיסי ה"הפתעה". אפשר ללמד אותם הכל והם גם נוטים לשתף פעולה כך שאין כמעט זמן שמתבזבז על בניסיון לייצר קשב, הקשב כבר מובנה והוא חלק מהפעילות. בעיניי זה הבסיס שבית הספר בשנים הראשונות צריך לתת להם ואת זה המערכת מפספסת. 

הבחירה הראשונית שלי בחינוך ביתי הייתה יותר אינטואיטיבית, עם הזמן גיליתי יותר ויותר סיבות טובות להחלטה. וכמו כל בחירה, זה מצריך גם הבנת גבולות ובחינת מצב. כשעושים משהו מתוך בחירה ולא בצורה אוטומטית, זוכרים לשאול כל יום למה ואם כדאי, וככה גם מגלים מתי הגיע הזמן להפסיק ולהתקדם הלאה. אצלנו הגיע הזמן להפסיק כי כבר צריך יותר חבר'ה וחוויות חדשות וגם משום שהבכור הרגיש שהוא זקוק למסגרת כדי ללמוד טוב יותר וזה אומר שהוא מגיע מוכן.