---
date: 2018-08-06 19:00:00+03:00
description: ???
source: https://www.haaretz.co.il/blogs/karenhaber/2018-08-06/ty-article/0000017f-f8cc-ddde-abff-fcedfb150000
tags: דעות
title: דמוקרטיה לא מוזכרת בתנ"ך
---

השאלה "[יהודי או ישראלי](/opinions/2018-08-05/ty-article-opinion/.premium/0000017f-e8b0-dc7e-adff-f8bd1a210000)" שנשמעת לאחרונה בעקבות [חוק הלאום](/news/politi/2018-07-18/ty-article/0000017f-db64-d3ff-a7ff-fbe4adbf0000) בכלל לא אמורה לעלות על הפרק, אך היא מחדדת את הבידול האזרחי על בסיס דת שערכה המדינה שכולו פוליטיקת זהויות משסעת. אין צורך לבחור בין יהודי לישראלי או בין מוסלמי לישראלי, אזרחות אינה אמורה להיות תלוית דת. שערו בנפשכם מה היה קורה לו בארצות הברית השיח היה נסוב סביב השאלה "נוצרי או אמריקאי?" הרי מעבר לעובדה שכל הקהילה היהודית האמריקאית היתה מזדעקת ובצדק, זה הגיוני בערך כמו לשאול אם תנין ירוק או טורף? זה לא רלוונטי – הוא יכול להיות שניהם. רכיבי זהות אלה אינם מתחרים ביניהם, או מתנגשים, במדינה דמוקרטית. 

הזהות היהודית היא אמנם חלק בלתי נפרד מהקמת מדינת ישראל והמתח בין יהודית לדמוקרטית תמיד היה קיים, אלא שחוק הלאום הביא את השיח בישראל להציב את שאלת הזהות היהודית מול הזהות הישראלית, כשתי זהויות מתחרות. דמוקרטיה אמורה להבטיח חופש מדת, מה שקרה בישראל הפוך - היהדות מבטיחה חופש מדמוקרטיה. בעוד שיהודית ודמוקרטית אכן מתחרות על הגדרת זהותה של המדינה בהיעדר הפרדת דת ומדינה, ישראליות אינה אמורה להיות במתח עם אף אחת מהן. אלא שחוק הלאום יוצר הקבלה מלאכותית בין ישראלי ליהודי והופך את מדרג האזרחות למדרג ההזדהות עם הדת היהודית. למעשה, בישראל ככל שאתה רחוק יותר מ"היהודי הנורמטיבי", כך אתה נמוך יותר במדרג האזרחי. 

 ייתכן שהשאלה המהותית שעולה מהחוק היא אם בכלל ישראל עדיין "דמוקרטית". חוק הלאום מעיד על התפיסה הישראלית העכשווית הרואה בדמוקרטיה כייעודית ליהודים, בעוד אזרחותו של מי שאינו יהודי נמדדת במדד דמים, שזה בעברית פשוטה [אחוז הגיוס של כל מיעוט לכוחות הביטחון](/blogs/ariana/2018-08-05/ty-article/.premium/0000017f-e8f0-dc91-a17f-fcfd79260000). כלומר עצם כניסתו של חוק הלאום לספר החוקים, קרעה את עלה התאנה המהוה שניסה להסתיר את מבושי האתנוקרטיה הישראלית. 

 עברו לתצוגת גלריהמשתתפים במצעד הגאווה בירושלים בשבוע שעבר. ככל שאתה רחוק יותר מ"היהודי הנורמטיבי", כך אתה נמוך יותר במדרג האזרחיצילום: עמאר עוואד / רויטרסחוק הלאום מעגן בחוק יסוד את התפיסה שישראלי הוא קודם כל ולפני הכל יהודי. לא משנה איך נסובב את זה, אזרח לא יהודי הוא [בעצם אזרח סוג ב'](/captain/net/2014-11-25/ty-article/.premium/0000017f-e35e-df7c-a5ff-e37e320d0000). הטענה של התומכים בחוק הלאום היא שזה בסדר, כי ממילא מדינת ישראל מוגדרת כמדינה יהודית ומכאן שהמתנגדים מתנגדים לערכי המדינה. אלא שמי שמתנגד לחוק לא מתנגד לערכי המדינה, הוא מתנגד להיעדרו של שוויון, אותו נדבך בסיסי בדמוקרטיה, מחוק הלאום. שוויון שהפסיק להתקיים, אם אי פעם התקיים, עם קבלת החוק. 

התפיסה שאזרח מלא הוא אזרח יהודי, או שישראלי הוא קודם כל יהודי, מזכירה יותר מכל את התנהלות השלטון בספרד במאות ה-14 וה-15 שהגיעה לשיאה בגירוש ספרד, כאשר השלטון המלוכני קבע דה-פקטו כי ספרדי יכול להיות רק קתולי. כך, כ-500 שנים אחרי, בוחרים צאצאי המגורשים בדרך שכולה הצרת מרחב המחיה והזכויות של מי שאינו שייך לדת השלטת. אם הגדרה עצמית היא פריבילגיה השמורה ליהודים בלבד ושוויון זכויות כפוף לדעת רבנים, אני מתקשה למצוא את הקשר לשלטון דמוקרטי. 

חוק הלאום הוא ניצחון הדת על הזהות הלאומית והכפפת ערכים אוניברסליים לאישור כוהני הדת. תחת התפיסה הזאת תמיד יהיו קבוצות מיעוט שניתן לרדוף "חוקית" בדרך זו או אחרת, מילדי עובדים זרים, מבקשי עבודה, או פליטים, דרך קהילת יוצאי אתיופיה, קהילת העולים "הלא יהודים מספיק" מברית המועצות לשעבר, ארגוני זכויות אדם, או קהילת הלהט"ב, כל קבוצה שאינה יהודית וכמובן גם נשים שאמנם אינן מיעוט, אך אינן שוות זכויות ובטח לא לפי ההלכה הדתית המקובלת במקומותינו. 

 עברו לתצוגת גלריהחוק הלאום מלמד גם עד כמה התפיסה של נתניהו את הדמוקרטיה מצומצמת. בהנחה, שככל הנראה מקובלת על ראש הממשלה, שהמדד הדמוקרטי הוא קיומן של בחירות כלליות בהן מתחרות מספר מפלגות, הרי שישראל יכולה להיחשב דמוקרטיה ממש כמו מדינות אחרות באזור, נניח אירן. חוק הלאום רחוק שנות דור מרוחה הדמוקרטית של מגילת העצמאות והוא כולו מבית המדרש "דמוקרטיה לא מוזכרת בתנ"ך" ונודף מריחה של ריאקציה שמרנית ומסוכנת המרחיקה את ישראל בצעדי ריקוד חסידיים בהובלת המפלגות הדתיות מהגדרות היסוד של דמוקרטיה. צמצומה של הדמוקרטיה הוא צמצום מרחב המחיה של כולנו. אם חוק הלאום לא יבוטל, לא ניתן יהיה למחוק את הכתם וגם לא לטעון יותר לדמוקרטיה וכך גם לא תתרחש מלחמת זהויות כי פשוט תהיה רק אחת - יהודית.