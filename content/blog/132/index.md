---
date: 2021-04-20 10:22:00+03:00
description: ???
source: https://www.haaretz.co.il/food/cookingwithkids/2021-04-20/ty-article/0000017f-f8be-d318-afff-fbff387e0000
tags: בישול
title: 'עוגה לשבת: עוגת ספוג-נוטלה בשני צבעים'
---

"אמא", אמר קטינא ברצינות תהומית, "כל אחד מאתנו אכל שתי פרוסות והגענו למסקנה שזו עוגה מעולה שכדאי שתפרסמי את המתכון שלה". המבוגרים שבינינו שעדיין לא סיימו אפילו פרוסה אחת הנהנו בהסכמה. אז כתבתי מיד כדי שתספיקו גם אתם להכין עוגה קלה וטעימה לסוף השבוע.

הכל התחיל מזה שמצאתי ממרח אגוזי לוז וחלב כמו שאהבתי כשהייתי קטנה ומשם, החיבור לעוגה ספוגית בשני צבעים היה קל. העוגה שהכנתי היתה עם שני סוגי הממרחים (גם נוטלה), אין ממש הבדל בצבע, אבל ביחד הם מוסיפים המון טעם. לא צריך להיבהל מהקצפת החלבונים, היום יש מיקסרים מאוד יעילים, פשוט משחקים עם דרגות ההקצפה בהתאם לצורך. ואם בטיפים עסקינן אז הנה עוד כמה -

 עברו לתצוגת גלריהעוגת ספוג-נוטלה שני צבעיםצילום: קרן הבר**על מה חשוב להקפיד?**

שהביצים יהיו בטמפרטורת החדר

להקציף הקצפה יציבה של החלבונים, לשם כך צריך להקפיד שכל הכלים יהיו יבשים לגמרי

אפשר להוריד את כמות הסוכר ל-2/3 כוס למי שמעדיף מתיקות מעודנת

כשמוסיפים את תערובת החלמונים הכי פשוט לעבור לפני ההוספה לדרגה נמוכה של הקצפה

שהתנור יהיה חם והעוגה תהיה במרכזו

לצנן את העוגה ביציאה מהתנור ולפני הפריסה

עוגת ספוג נוטלה (תבנית 26, אפשר גם לחלק לשתי תבניות אינגליש קייק)

**מה?**

5 ביצים (גודל L)

1 כוס (200 גרם) סוכר לבן

1/4 כוס (60 מ"ל) שמן צמחי ניטרלי כמו קנולה או זרעי ענבים

2 כפות (30 מ"ל) מיץ לימון סחוט

1 כפית גרידת לימון (לא חובה)

1 כף (15 מ"ל) תמצית וניל איכותית

1 כוס (140 גרם) קמח מעורב עם כפית שטוחה של אבקת אפיה

3 כפות נוטלה

3 כפות ממרח חלב עם אגוזי-לוז – לא חובה, רק למי שרוצה עוד גיוון ואז מחלקים את הבצק הבסיסי ל-3 חלקים, אחד משאירים כמו שהוא ומוזגים לתבנית, לשני מוסיפים נוטלה ומוזגים מעל תערובת הבסיס ולשלישי מוסיפים ממרח חלב ואגוזי-לוז ומוזגים מעל ואז יוצרים שמיניות בעזרת כף כדי לייצר דוגמת שיש.

**איך?**

מחממים תנור ל-175 מעלות צלזיוס.

מפרידים בין החלבונים לחלמונים, את החלבונים מעבירים לקערת מיקסר ואת החלמונים לקערה בינונית.

מוסיפים לחלמונים את מיץ הלימון, גרידת הלימון, תמצית הווניל ומערבבים היטב. מוסיפים את השמן בזרזוף איטי ותוך כדי ערבוב עד שהתערובת הומוגנית.

מקציפים את החלבונים, מתחילים במהירות בינונית ומגבירים, כאשר נוצר קצף, מתחילים להוסיף את הסוכר ב-3-4 פעמים עד שנוצר קצף יציב ומבריק.

מנמיכים את מהירות המיקסר ומוזגים לאט את תערובת החלמונים. כאשר הם נטמעים מוסיפים את הקמח בפעמיים-שלוש ולערבב רק עד שנטמע ולא יותר.

אם רוצים רק נוטלה, מוזגים 2/3 מהבצק לתבנית משומנת. את השליש הנותר מערבבים עם הנוטלה בתנועות עטיפה עם הלקקן עד שמתקבלת תערובת הומוגנית. מוזגים מעל בסיס העוגה ואז בעזרת הלקקן או סכין מריחה יוצרים מעין שמיניות מלמטה לכיוון מעלה כדי ליצור דוגמת שיש של הצבעים.

 עברו לתצוגת גלריהצילום: קרן הברמכניסים למרכז התנור לכ-45 דקות עד 50 דקות, תלוי בתנור. אפשר לנעוץ קיסם במרכז העוגה ואם הוא יוצא חלק עם קצת פירורים עליו - סימן שהעוגה מוכנה.

מוציאים מהתנור לרשת לרבע שעה לצינון, מחלצים את העוגה מהתבנית ומגישים.

 עברו לתצוגת גלריהעוגת ספוג-נוטלה שני צבעיםצילום: קרן הברהעוגה תישמר כחמישה ימים בכלי סגור, בצל ובטמפרטורת חדר מאוזנת.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)
* [עוגות, מאפים קינוחים מתכונים](/ty-tag/cakes-0000017f-da2a-d938-a17f-fe2a21fc0000)