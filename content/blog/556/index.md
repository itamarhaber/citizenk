---
date: 2017-08-14 13:20:00+03:00
description: ???
source: https://www.haaretz.co.il/blogs/karenhaber/2017-08-14/ty-article/0000017f-f8fd-d460-afff-fbff65430000
tags: דעות
title: אילו פינו מלא שירה כים
---

הייתי בטוחה שהבנתי את [נאום נתניהו](/news/politi/2017-08-10/ty-article/.premium/0000017f-db8d-df9c-a17f-ff9d3d490000) בטקס התמיכה של הליכוד בשבוע שעבר עד שקראתי את הפוסט של בני ציפר שהוכיח לי שבכלל הבנתי לא נכון - לא היו שם שנאה או הסתה, רק אהבה. 

 עברו לתצוגת גלריהקטע מפוסט הפייסבוק שהעלה בני ציפרצילום: מתוך עמוד הפייסבוק של בני ציפר[**לתצוגה מוגדלת של הפוסט המלא לחצו כאן**](http://haaretz.co.il/polopoly_fs/1.4347403.1502705375!/image/2285893496.jpg) 

אנחנו בשמאל שכחנו מה זה להיות ישראלים, כי מה הוא העולם לעומת ישראל ככוח עולה [באפריקה](/news/politics/2016-07-07/ty-article/.premium/0000017f-e2a0-d9aa-afff-fbf8d7de0000)? מה זו שחיתות אם לא קטנוניות לנוכח גדולתו של ראש הממשלה? מי צריך שלטון חוק אם יש נתניהו? למה שומרי סף אם אפשר מקורבים? מהי ביקורת לגיטימית אם לא ניסיון פוטש? מהן הפגנות אם לא כפיות טובה לנוכח גדולה? ומהי ממשלת ימין שלא מקדמת את האג'נדה שלה? הכל בטל בשישים כשיש לנו מנהיג דגול. עם אחד, מדינה אחת, מנהיג אחד - כי מה שבסופו של דבר לא עבד בגרמניה בשנות ה-30 בטח יעבוד בישראל. עזבו אתכם, המאבק עקר, זכרו כי מה שיש לנו ואין בכל העולם זה נתניהו. 

כי אילו פינו מלא שירה כים ולשנוננו שירה כהמון גליו ושפתותינו שבח כמרחבי רקיע, אין אנו מספיקים להודות לך, מנהיגנו הדגול. בעוד רגלינו דורכות במדמנת הדמוקרטיה, נישא אליך עיניים ונקרא: 

אָז יָשִׁיר ציפר וּבְנֵי יִשְׂרָאֵל אֶת-הַשִּׁירָה הַזֹּאת, לנתניהו, וַיֹּאמְרוּ, 

לֵאמֹר: אָשִׁירָה לַבנימין כִּי-גָאֹה גָּאָה, סיגר ומעשנו רָמָה בַעיר. 

עָזִּי וְזִמְרָת נתניהו, וַיְהִי-לִי לִישׁוּעָה; 

זֶה מנהיגי וְאַנְוֵהוּ, נתניהו מנהיגי וַאֲרֹמְמֶנְהוּ. 

בנימין, אִישׁ מִלְחָמָה; בנימין, שְׁמוֹ. 

אוטובוסי ערבים וקלפיותיהם, ירט בַסרטון; 

וּמִבְחַר דמוקרטיה ושיקול דעת, טֻבְּעוּ בְבחירות. 

תְּהֹמֹת, יְכַסְיֻמוּ; יָרְדוּ בִמְצוֹלֹת, כְּמוֹ-צוללת. 

יְמִינְךָ נתניהו, נֶאְדָּרִי בַּכֹּחַ; 

יְמִינְךָ נתניהו, תִּרְעַץ אוֹיֵב, תקשורת ושמאלן. 

וּבְרֹב גְּאוֹנְךָ, תַּהֲרֹס קָמֶיךָ; 

תְּשַׁלַּח, חֲרֹנְךָ--יֹאכְלֵמוֹ, כַּקַּשׁ. 

וּבְרוּחַ אַפֶּיךָ נֶעֶרם כלום, נִצְּבוּ כְמוֹ אין כי אין כלום; 

קָפְאוּ תְהֹמֹת, בְּלֶב-יָם. 

אָמַר שמאל אֶבקר אַפגין, אֲלחם על הדמוקרטיה שָׁלָל; תִּמְלָאֵמוֹ נַפְשִׁי 

אָרִיק חַרְבִּי, תּוֹרִישֵׁמוֹ יָדִי. 

נָשַׁפְתָּ בְשנאת אחים, כִּסָּמוֹ שנאה; 

צָלְלוּ, כַּעוֹפֶרֶת, בְּמַיִם, אַדִּירִים. 

מִי-כָמֹכָה בָּמנהיגים נתניהו, 

מִי כָּמֹכָה נֶאְדָּר בַּקֹּדֶשׁ; 

נוֹרָא תְהִלֹּת, עֹשֵׂה פֶלֶא. 

נָטִיתָ, יְמִינְךָ--תִּבְלָעֵמוֹ, אָרֶץ. 

נָחִיתָ בְחַסְדְּךָ, עַם-זוּ גָּאָלְתָּ; 

נֵהַלְתָּ בְעָזְּךָ, אֶל-נְוֵה קָדְשֶׁךָ. 

שָׁמְעוּ עַמִּים, יִרְגָּזוּן; 

חִיל אָחַז, אנשי תקשורת. 

אָז נִבְהֲלוּ, אַלּוּפֵי שמאל 

אֵילֵי משפט, יֹאחֲזֵמוֹ רָעַד; 

נָמֹגוּ, כֹּל ארגוני זכויות אדם. 

תִּפֹּל עֲלֵיהֶם אֵימָתָה וָפַחַד, 

בִּגְדֹל זְרוֹעֲךָ יִדְּמוּ כָּאָבֶן: 

עַד יַעֲבֹר עַמְּךָ נתניהו, 

עַד-יַעֲבֹר עַם-זוּ קָנִיתָ. 

תְּבִאֵמוֹ, וְתִטָּעֵמוֹ בְּהַר נַחֲלָתְךָ 

מָכוֹן לְשִׁבְתְּךָ פָּעַלְתָּ, נתניהו; 

מִקְּדָשׁ, נתניהו כּוֹנְנוּ יָדֶיךָ. 

נתניהו יִמְלֹךְ, לְעֹלָם וָעֶד. 

כִּי בָא שמאל, בתקשורתו ופרקליטיו, בַּיָּם, 

וַיָּשֶׁב נתניהו עֲלֵהֶם, אֶת-מי הרפש והשנאה; 

וּבְנֵי יִשְׂרָאֵל הָלְכוּ בַשנאה, בְּתוֹךְ ה"מי צריך עם אם לא שולטים בו?"