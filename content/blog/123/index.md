---
date: 2021-05-20 08:41:00+03:00
description: ???
source: https://www.haaretz.co.il/blogs/karenhaber/2021-05-20/ty-article/0000017f-f8df-d47e-a37f-f9ff14600000
tags: דעות
title: סערת סלקום והמהפך הלאומני בישראל
---

בעוד הציבור בישראל נע בין הממ"ד לערוצי החדשות, מאזין לקברניטו [באיומיו לכבוש את עזה](/news/politics/2021-05-20/ty-article-live/0000017f-f1f9-da6f-a77f-f9ff14d70000) וצופה במדינה מופגזת מצפונה ומדרומה, לאיש אין את הזמן והקשב להבחין באירוע רדיקלי שמתרחש ממש מתחת לאף. שאלת ההיתכנות של מדינה יהודית ודמוקרטית, אחת הסוגיות המהותיות שהעסיקו את ישראל מאז הקמתה, נפתרה בקול נפיחה דקה. 

הסערה שהתחוללה שלשום (שלישי) בעקבות [החלטת "סלקום"](https://www.themarker.com/blogs/assafshmueli/2021-05-18/ty-article/0000017f-f8d5-d887-a7ff-f8f58ec10000) - ההנהלה וועד העובדים - להעביר מסר של אחדות בין יהודים לערבים בפעילות משותפת למשך שעה, היא דוגמה [להשלמת החיבור התודעתי](/news/education/2021-05-19/ty-article/.premium/0000017f-f27e-d8a1-a5ff-f2fefa980000) ותיוגם של אזרחי המדינה הערבים כ"תומכי טרור" ו"אויבים", האשמים מעצם היותם ערבים ונעדרים כל חזקת חפות. דומה הדבר לאדישות שבה מתקבל ומתקבע התיוג של "שמאלנים" המעזים להביע חמלה או התנגדות לעוד מבצע בעזה כ"בוגדים". 

כך מוצאים את עצמם אזרחים ישראלים מופלים שוב ושוב. לעתים הם מפוטרים ממקום עבודתם, לעתים הם מאוימים שם או בביתם, ובעיקר הם מפוחדים ומודרים. זה לא מפתיע. מעולם לא היה רצון כן בישראל להפוך את האזרחים הערבים לשווי זכויות. הערבים הם בגדר "אורח לא קרוא" תמיד. אך הדרתם רק תפסה תאוצה בשנים האחרונות, וביתר שאת בימים האחרונים לנוכח האירועים בערים המעורבות. 

מדובר במספר תהליכים שמתרחשים במקביל ומקבלים ביטוי במדיניות ברורה שהופכת את ישראל ליותר יהודית ולהרבה פחות דמוקרטית. זה אולי נשמע כמו חזון אפוקליפטי, אבל לא צריך יותר מלפקוח עיניים כדי להבחין בנתיב ההרסני שבו אנו נמצאים. אך הגיוני שברגע שהדת היהודית הופכת לשיקול בתוך המארג האזרחי ומכופפת את הרעיון הדמוקרטי של שוויון זכויות אזרחי והגנה על המיעוט, כבר אין דמוקרטיה אלא דמוקרטיה בע"מ. זו כבר לא מדינה של העם ובשביל העם, אלא עריצות רוב, שבמקרה הזה מתרגמת לעריצות יהודית. 

בשנים האחרונות עברה מערכת המשפט שלנו מהפך שמרני. אמון הציבור בה הידרדר ורעיון "פסקת ההתגברות", שנועד לסרס את בית המשפט העליון מביקורת שיפוטית, הפך לתנאי יסוד קואליציוני. הדרך לעריצות הרוב היהודי עוברת בכנסת ונסללת כבר שנים בידי ראש ממשלה העושה זאת משיקוליו הפוליטיים והמשפטיים. 

ישראל לא היתה יהודית ודמוקרטית לאורך 73 שנותיה, אלא שיחקה על קו תפר דמיוני בניסיון למצוא כיצד לממש שני עקרונות אלה. הקמת המדינה לוותה בשאיפה להיות דמוקרטיה, אך באותה נשימה השיתה המדינה על הערבים ממשל צבאי. ישראל גם מעולם לא מימשה חופש דת מוחלט, אלא הכפיפה כל יהודי למסורת אחת – הרבנית. חקיקת חוק יסוד: חופש העיסוק וחוק יסוד: כבוד האדם וחירותו, ב-1992, עוד בתקופת כהונתם של יצחק שמיר כראש ממשלה ודן מרידור כשר המשפטים, יצרו תחושה שהיתכנות קיומו של בן הכלאיים הזה - יהודית ודמוקרטית - אפשרית ונהנית מקונצנזוס. 

אלא שבעשור האחרון עוברת ישראל מהפך לאומני הדרגתי ומידרדרת במורד ללא תחתית. די להבחין [בהתנגדותו של השר לביטחון פנים](/news/law/2021-05-18/ty-article/0000017f-f191-dc28-a17f-fdb791350000), אמיר אוחנה, לאמירתו הטריוויאלית לכאורה של מפכ"ל המשטרה, קובי שבתאי, שאמר כי הוא אינו מבחין בין "טרוריסטים משני הצדדים" ואף מעז להוסיף "נרצה או לא נרצה, יהודים וערבים חיו פה ביחד לפני ויחיו פה ביחד הרבה אחרי", כדי להבין שעבור השלטון הנוכחי "יהודי הוא מעל הכל". 

במדינה שנועדה להבטיח מקלט ליהודי העולם, הפכו יהודים בעלי דעה שונה מזו של השלטון לבוגדים, ואזרחים שאינם מהלאום הנכון לאויבים. המשבר הזה הוא משבר עמוק ומהותי. אם לא יצמח בישראל כוח דמוקרטי שוויוני ושיתופי, חפצי הדמוקרטיה ימשיכו לנבוח, אך חפצי המדינה היהודית ימשיכו לעבור יחד עם השיירה.