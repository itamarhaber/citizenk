---
date: 2020-05-21 08:00:00+03:00
description: ???
source: https://www.haaretz.co.il/blogs/karenhaber/2020-05-21/ty-article/0000017f-f8c8-d318-afff-fbeb4af50000
tags: דעות
title: ציונות? זאת לא השאלה
---

בתשובתו של יאיר גולן למאמר שפרסמתי מעל דפי עיתון זה ובו וטענתי כי הוא "[פאסה עוד לפני שהוא התחיל](/blogs/karenhaber/2020-05-12/ty-article/0000017f-f8fe-d460-afff-fbfeb0ef0000)", כתב סגן הרמטכ"ל לשעבר כי [הוא ציוני](/opinions/2020-05-14/ty-article-opinion/.premium/0000017f-e89e-df2c-a1ff-fedf076f0000) וכי משום מה זיהויו העצמי ככזה נתפש כארכאי. לדבריו, מחנה השמאל "התכווץ משהו בשנים האחרונות" ואם רוצים שינוי - כדאי לוותר על דקדוקי עניות של טהרנות אידיאולוגית, להתחבר מחדש אל מגילת העצמאות ולא לעסוק בהתנגחות. 

ברור כי גולן יכול להמשיך ולהגדיר עצמו כציוני. מעבר לכך, אין בעיני שום דבר מקומם ביאיר גולן האדם. עם זאת, הבשורה שלו, כפי שהיא באה לידי ביטוי כרגע, מתכנסת למפלגת מנדטים בודדים. היכולת ליצור שינוי לא מתחילה בחזרה על אותן מנטרות כאילו השינוי תלוי בהגייה או בדובר. מפלגת מנדטים בודדים אינה אלטרנטיבה שלטונית, מה שהופך אותה ללא רלוונטית, ממש כמו הדיון הפוליטי על חשיבות ההתהדרות בהגדרה "ציונות". 

הציונות אינה הנקודה. היא עשתה את שלה עם הקמת המדינה ואינה עומדת למבחן. הציונות היא בגדר הגדרה אישית. לכן, השימוש החוזר בה בז'רגון הפוליטי הוא מגמתי, מקבע את הניסיון להכתיב קווי לגיטימציה ובעצם יוצר הפרדה בתוך הקבוצה שאינה בשלטון. אינני זוכרת מנהיג פוליטי ישראלי, מימין או משמאל, מצהיר מתחת לכל עץ רענן שהוא ציוני. אני לא רואה צורך להצהיר על היותי אשה, אמא, אזרחית, ישראלית או כותבת בכל רגע נתון. אך בעוד שההגדרה "ציוני" היא אישית, ברמה הלאומית, ולא משנה איך נהפוך את זה, ציונות איננה האתגר. בפני ישראל עומדים אתגרים שבפתרונם ראוי לכל אזרח. החזרה המכוונת לשאלה "מהו ציוני?" לא רק שאינה רלוונטית, היא אינה פרודוקטיבית כי אין בה בכדי לפתור דבר. 

בצער יש להניח שאת מרבית המסקנות שהגיוני להפנים וליישם כתוצאה ממשבר הקורונה נשכח עוד בטרם נוכל להגיד "חזרה לשגרה". אבל, משבר הקורונה חידד בעיות שישראל היתה מתמודדת אתן בכל מקרה בעתיד הלא רחוק (כמו שוק התעסוקה) וגם כשלים שעלולים לפגוע בה במקרה של התפרצות נוספת. למרות הקמת "ממשלת האחדות" לניהול המשבר, אני מניחה שמעטים האזרחים בישראל המאמינים בהבטחות הממשלה. אנו אולי בשלבי יציאה מהקורונה, אבל המשבר הכלכלי עוד לפנינו ואין שום תוכנית לניהול המצב הנוכחי. קשה להעריך את מלוא היקף הנזק, אבל הערכות המבוססות על המשבר הכלכלי של 2008 מדברות על לא פחות משש שנים של "חזרה לשגרה", וזה מבלי להביא בחשבון את המגבלות על רקע רפואי שעוד צפויות בהתנהלות הבינלאומית. 

 עברו לתצוגת גלריהשוק לוינסקי בתל אביב, השבוע. למצולמים אין קשר לנאמרצילום: תומר אפלבאוםבישראל, מעבר לעלייה בשיעורי האבטלה, המשבר הכלכלי צפוי להתבטא בהחרפת בעיות הקיימות ממילא, כמו החרפת הפערים הסוציו-אקונומיים ופגיעה בפריפריה ובאוכלוסיות מוחלשות. עשור של מדיניות כלכלית ניאו-ליברלית המצמצמת את המעורבות הממשלתית ברווחת האזרחים, שיצרה פערים אדירים בין שכבות האוכלוסייה בשל תקציב שאינו מתחשב בצרכים חברתיים ותלות בשווקים בינלאומיים - נתפסה עם המכנסיים למטה. ישראל של כוחות השוק הקפיטליסטיים לא מציעה רשת ביטחון אזרחית. אם תרצו, הטיפול הכלכלי במשבר קורונה מוכיח שלא כל מה שיש בו חור הוא רשת, לפעמים הוא סתם חור. 

מה כל זה בעצם אומר? זה אומר שמה שמעסיק את אזרחי ישראל הוא קודם כל נושאים כלכליים וחברתיים. למעשה, העברת הדיון אל מישור הזכויות האזרחיות, רשת הביטחון הסוציאלית לאזרחים, השותפות ובניית התקווה היא הדרך היחידה ליצור שינוי. לכן, השיח המסורתי של שמאל-ימין, כמו גם השיח החדש על הציונות, אינם רלוונטיים. אלה הסחות דעת שמשאירות בסופו של דבר את המצב על כנו, כמו קשר גורדי שכולם מנסים להתיר ואינם מצליחים. 

השמאל לא צריך את מי שיספר שהוא לא מתנצל או שהוא ציוני או שהוא לא מאמין במלה "כיבוש", השמאל צריך את מי שדובר את השפה של עכשיו ולא מגיב כל הזמן להסחת הדעת של השלטון. מנהיגות מתחילה בהתבוננות בהווה ויצירת חזון שהוא גם פוטנציאל לאלטרנטיבה. שוויון, צדק, סולידריות - זה השיח העכשווי והעתידי. אני מביטה סביבי ורואה המון אזרחים מודאגים. מדינה חזקה מתבטאת קודם כל בביטחון האישי של אזרחיה. 

השינוי מתחיל בהבנה שסולידריות אינה ויתור על ההצלחה האישית, אלא השתחררות מניצול שלא פעם המדינה נותנת לו יד. סולידריות מתחילה בהבנה שבישראל יש מספר רב של קבוצות וארגונים שנאבקים בתחום השוויון, הזכויות וצמצום הפערים, ורב להן המשותף על השונה. השגת שיתוף פעולה בין הקבוצות האלה הוא המבחן הראשון למנהיגות. כדי לממש את הפוטנציאל צריך מנהיג שיכול לגבש את הפוליטיקה של הזהויות החברתיות השונות לכדי אחת. מי שידבר במונחים של שוויון, צדק חברתי, זכויות ויפעל בשטח כדי לחזק אותן - ישנה את השיח. 

בניית חזון סוציאל-דמוקרטי בעל תכנית סדורה הכוללת הבטחת תנאים מקדימים לקיום בכבוד של האזרחים, לא רק להיות זכאים לזכויות אלא בעלי יכולת לממש אותם הלכה למעשה. אנחנו בתוך אלף חדש, הקפיטליזם התגלה כדורסני, יש אתגרים גלובליים שיש להיערך אליהם, זה דורש להפסיק לעבוד על אוטומט. בעיות שוק העבודה מתחילות בחינוך ורווחה, מדינות שלא ישכילו לערוך שינויים בתוך מערכת החינוך בזמן, שלמעשה כבר חלף, גם מתוך הסתכלות על צרכי שוק העבודה, יפגרו ביכולת ובגמישות להתאקלם לשינויים שכתובים על הקיר. 

אלה הנושאים עליהם צריך לדבר, אלה הנושאים שעליהם יאיר גולן צריך לדבר. צריך לעורר את השאלות הנכונות. השאלות האלה הן לא "האם אני ציוני" אלא "מה המדינה עושה עבור האזרח", "מהו החוזה בין המדינה לאזרחיה", "איך צריך להיראות סדר היום הלאומי" ו-"מה אפשר לעשות כדי לאחד כוחות ליצירת שינוי". אין כאן מאבק על מהותה של המדינה, יש כאן מאבק על דמותה, ומי שלא מבין זאת גם לא ישנה.