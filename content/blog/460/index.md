---
date: 2018-06-14 10:00:00+03:00
description: ???
source: https://www.haaretz.co.il/food/cookingwithkids/2018-06-14/ty-article/0000017f-f8d1-d887-a7ff-f8f55f250000
tags: בישול
title: מה עושים עם שניצל מאתמול?
---

תכל'ס זה מתכון לעוף פרמזן והתכבדנו והבאנו מתכון קלאסי של מאמא איטלקייה, אבל הכל התחיל מהיום הבלתי נשכח בו הבנו שדור 2.0, בניגוד אלינו ההורים, לא נוגע בשניצל שלא קפץ זה עתה מהמחבת, גם לא אם טוגן באהבה זה אך יום לפני. באלגנטיות רבה נעביר עכשיו את מוקד הדיון לעניין השניצל שנשאר, במקום לשאלה המהותית איך הפכנו להורים כאלה, כי אני לפחות מוצאת את הדיון הזה לא מחמיא, בטח כאחת שאכלה מאות ארוחות של שניצלים מאתמול "שמחר כבר ממש לא יהיו טעימים אז חבל" ושרדה כדי לספר. 

במקור, עוף פרמז'נה היא לא מנה שנולדה כדי להתמודד עם השניצל מאתמול, אבל היא פתרון נפלא עבורו - הרוטב והגבינה משדרגים את השניצל שנותר ואם אין גן איטלקי שיקפוץ לכם מחילול המסורת הזאת לטובת יעילות וחיסכון במטבח, מה טוב. כי עם השניצלים שנשארו כל מה שצריך לעשות הוא רוטב עגבניות ולדאוג שיש גבינה בבית (גם עם הגבינות אפשר לזייף, אם אנחנו כבר בקטע). מרכיבים כמו במתכון ואחרי רבע שעה בתנור יש לכם מנה חדשה וטעימה לאללה משאריות ולא, זה לא משנה באיזה שם תקראו לה. 

אגב, את הנעימות הכרוכה [בתופעת השניצלים](/food/cookingwithkids/2017-01-01/ty-article/0000017f-f8e8-d044-adff-fbf9ae1c0000) אפשר לפתור בקלות עם מעט חדשנות, כי בינינו זו מצווה לשנות להם את הייעוד, נניח כך, או בכל דרך אחרת: 

לחתוך אותם לפרוסות ולהוסיף לנודלס מוקפצים עם המון ירקות. 

להכין רוטב, למשל חרדל ושמנת, להוסיף שניצלים פרוסים ולהגיש עם אורז. 

לטגן בצל, להוסיף שום, להוסיף שניצלים פרוסים, להוסיף כמון ופפריקה ולהגיש בפיתה עם חומוס. 

ואת המנה האיטלקית ה"הו כה אהובה" הזו, בהחלט שווה להכין גם במיוחד, הנה כך: 

**עוף פרמז'ן (4-5 מנות)** 

 עברו לתצוגת גלריהעוף פרמז'ן צילום: Warren Price / Getty Images IL **מה?** 

**לעוף:** 

1 ק"ג חזה עוף פרוס לשניצלים 

3 כפות קמח 

2 ביצים + 1 כף מים 

1.5 כוס (187 גרם) פירורי לחם/ גריסיני/פאנקו 

3/4 כוס (60 גרם) פרמז'ן מגוררת דק 

3/4 כפית (5 גרם) מלח 

**תוספות אפשריות:** 3/4 כפית פלפל שחור, 1 כף (כ-3 גרם) אורגנו יבש, כפית פפריקה (בחיי) 

**לרוטב העגבניות:** 

שמן זית (בערך 3 כפות) 

1 בצל קצוץ דק 

1 ראש שום פרוס דק 

**תוספות אפשריות:** 1 גזר קצוץ דק, פלפל שאטה או שבבי פלפל חריף 

1/2 כוס יין אדום 

1/4 כפית סוכר 

400 גרם עגבניות מרוסקות (משומרות או טריות) 

1/3 כפית מלח 

1/4 כפית פלפל שחור 

1 קופסת (100 גרם) רסק עגבניות 

כוס מים 

חופן עשבי תיבול קשורים כמו: פטרוזיליה, בזיליקום, אורגנו ענף רוזמרין, או תבלינים יבשים לפי הטעם (כחצי כפית מכל תבלין שמוסיפים) 

**להרכבה:** 

כוס (100 גרם) מוצרלה מגורדת 

2 כפות פרמז'ן מגורדת 

**איך?** 

מנקים את העוף משומנים, גידים וכיוצא באלה, לכן מספר הנתחים תלוי במידת ההקפדה שלכם על ניקוי העוף. דופקים את הנתחים בעזרת פטיש שניצלים ומקמחים אותם היטב משני הצדדים. 

בקערה נפרדת טורפים את הביצים והמים ובצלחת יבשה מערבבים היטב את פירורי הלחם, הפרמז'ן והתבלינים. 

עובדים על כל נתח עוף בנפרד: לוקחים נתח מקומח וטובלים אותו בביצה, מסירים עודפים ומעבירים לצלחת תערובת פירורי הלחם. מעסים היטב את התערובת לחזה העוף ומניחים על צלחת נקייה וממשיכים עם שאר נתחי העוף. 

מטגנים במחבת חם בשמן זית כשתי דקות מכל צד (קחו בחשבון שהשניצלים עוד ייאפו בתנור). את השניצלים המוכנים, מוציאים ומניחים על נייר סופג. 

מחממים תנור ל-180 מעלות כדי שהוא יהיה חם כשנרכיב את המנה. 

**רוטב עגבניות:** 

במחבת גדולה מחממים שמן זית על להבה בינונית ומוסיפים את הבצל הקצוץ. מנמיכים את האש ומטגנים-מאדים כ-5 דקות. מוסיפים את השום ומטגנים עוד כדקה. 

מפזרים את הסוכר, מגבירים את האש ומטגנים תוך ערבוב עוד כדקה-שתיים. 

מוזגים את היין, מגבירים את האש ומבשלים תוך ערבוב כדקה, או עד שהאלכוהול מתנדף. 

מוסיפים את הפלפל, מערבבים ומוסיפים את העגבניות המרוסקות, מתבלים ומוסיפים את רסק העגבניות והמים תוך ערבוב מתמיד עד לרתיחה, מוסיפים את צרור עשבי התיבול או התבלינים היבשים, מכסים, מנמיכים את האש ומבשלים עוד כעשר דקות. אם הכנסתם צרור עשבי תיבול – זה הזמן להוציא. 

**הרכבה:** 

בתבנית או במחבת גדולה (שיכולה להיכנס בשלום לתנור) שופכים מעט מהרוטב לכיסוי מלא של שכבה ראשונה, מניחים מעל את השניצלים, מכסים בכל הרוטב שנשאר ומפזרים את המוצרלה מעל באופן שווה ואז את הפרמז'ן. אפשר לקרוע מעל עלי בזיליקום, אם אתם מאוהבי הז'אנר. 

מכניסים לתנור לרבע שעה עד 20 דקות, מוציאים מהתנור ומגישים מיד – זה עובד נהדר עם כל תוספת, מאורז, או פתיתים, דרך תפוחי אדמה וכמובן עד לפסטה.