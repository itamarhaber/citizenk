---
date: 2019-03-14 09:43:00+02:00
description: ???
source: https://www.haaretz.co.il/food/cookingwithkids/2019-03-14/ty-article/0000017f-f8fc-d044-adff-fbfd7ba90000
tags: בישול
title: 40 דקות ופונדו
---

"אמא, מתי את חושבת שתוכלי לעשות פונדו?" שאלה המרכזית בפינוק, לקראת ערב בעודי תוהה מה להכין לארוחה. אחרי שביליתי כעשר דקות בבחינת כל המצרכים בבית, לא הייתי צריכה הרבה כדי לענות "מה את אומרת על עכשיו?". עוד לפני שהשאלה הדהדה בחלל האוויר כבר התייצבה לצדי במטבח מתבגרת צעירה והפשילה שרוולים. 40 דקות אחרי, אבל רק בגלל שבישלנו תפוחי אדמה (אם מחליטים על טוסטים זה מקסימום רבע שעה) ניצב לראשונה כלי הפונדו, שקיבלנו באחד החגים ונשאר בשביל הסיכוי הקלוש שיום אחד ייעשה בו שימוש, על שולחן האוכל. לא הרבה אחרי וכל מה שנותר הוא כלי פונדו ריק וגרגורי עונג קטנים ומשמחים. 

מה שהכי נחמד ב[ארוחת פונדו](/food/2010-01-25/ty-article/0000017f-e160-d7b2-a77f-e3670d8e0000) זה לא רק מהירות ההכנה, הטעם המצוין ומיעוט הכלים, אלא דווקא הארוחה השיתופית מסיר אחד, כולם יחד ויש בזה המון כיף. את [הפונדו](/food/appetizers/2005-12-11/ty-article/0000017f-ed12-d4cd-af7f-ed7a0c300000) הביאו השוויצרים לעולם במאה ה-17, אם כי עדיין לא ניתן לו שמו, הוא סתם היה יין וגבינה בסיר, במאה ה-19 הוא כבר אומץ כפונדו על ידי השוויצרים והפך למאכל הרשמי שלהם. בשוויץ הוא הוצג תחת הקמפיין "כי פונדו עושה מצב רוח טוב" ומי אני שאגיד לזה לא? מה גם שזה לגמרי עובד, תנסו. 

**פונדו גבינה (ל- 4 אנשים)** 

 עברו לתצוגת גלריהפונדו גבינה צילום: margouillat photo / Shutterstoc**מה?** 

750 גרם תערובת גבינות שבהחלט אפשר לבחור לפי הטעם, כמו: גרוייאר, אמנטל, זה מה שהצליח אצלנו: 

250 גרם צ'דר מגוררת 

250 גרם מוצרלה מגוררת 

250 גרם פרמזן מגוררת 

15 גרם חמאה 

3 שיני שום כתושות 

2 כפות (30 מ"ל) מיץ לימון 

1 כוס (240 מ"ל) יין לבן 

2 כפות (25 גרם) קורנפלור 

1/4 (1.5 גרם) כפית מלח 

1/4 כפית (2 גרם) אגוז מוסקט (לא חובה) 

מה טובלים? תפוחי אדמה קטנים שבושלו בקליפתם או לחם קלוי חתוך לקוביות של כ-2 ס"מ על 1 ס"מ. 

**איך?** 

מגררים את הגבינות לקערה אחת 

בסיר מחממים את החמאה ומוסיפים את שיני השום הכתושות, כאשר השום מזהיב מוסיפים את היין, מביאים לרתיחה, מנמיכים את האש ומוסיפים את מיץ הלימון ומערבבים. 

מוסיפים את הגבינות בשלוש פעימות ובכל פעם מערבבים להמסה. 

כאשר כל הגבינה נמסה מוסיפים את הקורנפלור ומערבבים היטב. 

מוסיפים מלח ואם רוצים גם אגוז מוסקט. 

אם התמזל מזלכם וסיר הפונדו הוא הסיר עמו עבדתם אז פשוט מגישים לשולחן אם לא, מעבירים לסיר הפונדו (כדאי למלא אותו במים רותחים ולרוקן אותו ממש לפני שמעבירים אליו את הפונדו כדי שהסיר לא יהיה קר ויוריד את הטמפרטורה של מטבל הגבינות) ואותו מניחים על מתקן הפונדו ומדליקים את האש מתחתיו כדי לשמור על חום המטבל.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)