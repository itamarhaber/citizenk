---
date: 2020-11-19 09:03:00+02:00
description: ???
source: https://www.haaretz.co.il/blogs/karenhaber/2020-11-19/ty-article/0000017f-f8b3-ddde-abff-fcf7fadf0000
tags: דעות
title: איימן עודה זעק, ואתם לא שמעתם מילה
---

עבור הטור הזה, מה שהייתי צריכה לעשות, זה לכתוב מילה במילה את הנאום שנשא ח"כ איימן עודה בכנסת ביום רביעי, כשזעק מעל הדוכן על השתוללות הפשיעה בחברה הערבית: "94 אזרחים ערבים נהרגו השנה הזו, 94 מהשכנים שלי, מהאחים שלי, נהרגו בשנה הזו!... אנחנו קוראים לכם להיכנס באבא של אבא שלהם, לכסח להם את הפרצוף, תכסחו את הפרצוף של ארגוני הפשע המאורגן... יש דבר יותר ברור מזה?! אנחנו רוצים לחיות בחברה ללא נשק". 

את האומץ של האיש הזה, יו"ר הרשימה המשותפת, הציבור היהודי בכלל לא מעריך. הזעקה של עודה חורכת את הלב, אך הציבור היהודי לא שומע אותה ואלה ששומעים - עושים זאת דרך פילטרים של גזענות. כמו נניח סיון רהב-מאיר, שראיינה את עודה מאוחר יותר, ענתה בהמהום מבין ומיד שאלה: "ומה לגבי ההתנהלות הפנימית של חברה?" - אתם מבינים, אלימות זו פשוט בעיה תרבותית-ערבית. אכיפה ומשאבים מבחינתה לא קשורים לעניין. רהב-מאיר היא כמובן אינה היחידה, ואתם יודעים למה? (אנא תראו מופתעים) כי אנחנו גזענים. 

72 שנים של מדינה עצמאית ואנחנו עדיין רדופים. 72 שנים שאנחנו מנכרים את עצמנו מהחברה הערבית. 72 שנים שאנחנו מדירים את עצמנו ממה שקורה בה. רובנו כלל לא יודעים ערבית, ומי שלמד - עשה זאת בדרך כלל כדי להתקבל למודיעין. החברה הערבית שקופה עבורנו ואל בניה ובנותיה בוודאי שאיננו מתייחסים כאזרחים שווים (ע"ע חוק הלאום). אין שום ניסיון לדו-קיום, בקושי יש חיים משותפים. ההתעלמות נוחה לחברה היהודית בישראל. 

לכל זה נוסף עשור של הסתה המכוונת נגד הציבור הערבי ונגד נציגיו בכנסת, וההסתה הזו כבר זלגה לכל מקום. כשצייצתי בטוויטר את נאומו של עודה, קיבלתי מיד את ההתייחסות הבאה: "הם חיים על-פי קודים בהם רצח הוא לגיטימי". כשעניתי שאין לי שיח עם גזענים, נשאלתי "איפה הגזענות". ובכן, היא ממש כאן, אבל אף אחד כבר לא רואה אותה. האמונה שאלימות היא "קוד פנימי שלהם" היא גזענות גם מבלי להזכיר, חלילה, שהיא יותר תוצאה של הזנחה מטורפת של כל ממשלות ישראל מאז ומעולם. 

אל הגזענות הזו שייך גם חלק נכבד מהמרכז-שמאל היהודי, טורי הדעה ב"הארץ" שמסבירים שעכשיו, כשהשמאל על הקרשים, שיתוף פעולה עם הערבים הוא מחויב המציאות, או אלה שמתכננים את מפלגת המדף הבאה, המהונדסת אסטרטגית, כך שתגזול קצת קולות מהציבור הערבי. לתומכי הרעיונות הללו, אני אומרת כך: אתם יכולים לצרוח עד מחר שבנימין נתניהו גזעני, אבל רובנו גזענים לא פחות. כשאתם מתמלאים זעזוע מוצדק מכך שראש הממשלה משסה את פקודיו אפילו במשפחות שכולות, איפה הקול שלכם הקורא לסולידריות עם האזרחים הערבים? 

יותר אזרחים ערבים נרצחו השנה מאשר מתו מקורונה. הא לכם נגיף שבשילוב של גזענות והזנחה ממוסדת רק מתגבר והולך, ואין לו חיסון אלא בשוויון אזרחי. הטיפול בבעיית האלימות בחברה הערבית צריך להיעשות כי אכפת, כי חובה כי ככה פועלת מדינה, [ולא במסגרת דיל פוליטי](/news/politi/2020-11-09/ty-article/.premium/0000017f-e753-da9b-a1ff-ef7fe9b00000). 20% מאזרחי ישראל אינם דיל פוליטי. המצוקה שלהם אינה נקודתית. אבל חוסר הרצון של המדינה לעשות והיעדר העניין של 80% מהאזרחים, הופכים את כל זה לפצע מדמם שלא יגליד לעולם אם לא יטופל. 

אין לערבים שום סיבה לסמוך על האזרחים היהודים בישראל. בימים שבהם שום פוליטיקאי יהודי לא מתייצב לצד ח"כ עודה וזועק את זעקת הציבור הערבי; בימים שבהם שיתוף פעולה עם נציגיו הנבחרים של הציבור הערבי נתפס כשיתוף פעולה עם טרוריסטים (עד לרגע שבו לראש הממשלה נוצר פתאום צורך); בימים שבהם נראה לנו בסדר לכנות אזרחים "הם" - אין שום סיבה לצפות מהערבים לשתף פעולה עם היהודים. אפשר להסתתר מאחורי המון תירוצים, אפשר לדבר על זה שקודם כל צריך עידן פוליטי אחר, אבל זה לא נכון. עכשיו זה הזמן. עכשיו צריך לזעוק יחד עם החברה הערבית, כי דם אזרחים אינו הפקר. יש דרכים לטפל באלימות. זה מצריך קודם כל - רצון.