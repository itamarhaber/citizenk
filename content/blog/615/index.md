---
date: 2017-03-09 11:59:00+02:00
description: ???
source: https://www.haaretz.co.il/food/cookingwithkids/2017-03-09/ty-article/0000017f-f8eb-d318-afff-fbeb86390000
tags: בישול
title: עוגת גבינה ועוגיות אוריאו מהחלומות
---

אם יש משהו שקטינא אוהב זה מתוק, אם להיות ספציפיים – שוקולד. אבל הוא לא שוקוליבור (המצאה שלי, אבל לא בדקתי זכויות) חסר תקנה, גם לו יש את הגבולות שלו. כך או אחרת, עוגיות אוריאו הן בתוך גבולות הקו החום של קטינא ולכן מבחינתו אין בכלל שאלה של חוקיות החומר. אני זוקפת את הכישלון הזה לזכותי. מאז, ולעיתים רחוקות בלבד, אני משלמת באוריאו'ז עובר לסוחר לקטינא בעל העיניים המתחננות. 

אם זיהיתם פה תהליכים אנטי-אוריאו'ז מובהקים, אז תוסיפו לזה ששימוש באוכל מעובד בהכנת אוכל ביתי נראה לי כמו לחטוא לרעיון המקורי של אוכל ביתי ובריא. משעה ששתי עובדות אלה חוברות זו לזו, אין שום דרך להצדיק את המתכון הבא, שנהגה, נוסה ונטרף אצלנו - עוגת גבינה ועוגיות אוריאו. 

לו הייתי מגלה אחריות או חוט שדרה לא היה נכתב המתכון הבא ובכל זאת אנחנו כאן. זה בעיקר כי בוקר חורפי אחד, נעמד קטינא מול ויטרינה של רשת בתי קפה ועיניו נשואות לדבר אחד – [עוגת גבינה ועוגיות אוריאו](/ty-tag/cheesecake-0000017f-da2c-dea8-a77f-de6e4c2e0000). למרות שזה לא נראה ככה, גם לי יש גבולות ובניסיון לצמצם נזקים הצעתי להכין אחת בבית. וקטינא? קטינא הוא מהסוג שלא שוכח הבטחות של מתוק. אז הנה הבטחה מתוקה שהתקיימה. 

**עוגת גבינה ועוגיות אוריאו** 

**מה?** 

20 עוגיות אוריאו 

60 גרם חמאה או שמן קוקוס 

250 גרם גבינת שמנת 

500 גרם גבינה 9% 

מכל שמנת חמוצה 

חצי כוס סוכר 

1 סוכר וניל 

1 כף תמצית וניל 

1 מכל שמנת מתוקה להקצפה 

חצי כפית סוכר 

4 עוגיות "דאבל אוריאו" עם שוקולד לבן או 6 עוגיות אוריאו רגילות 

\*ניתן לשלב גם במילוי 5-6 עוגיות אוריאו רגילות, לפי העדפה אישית 

**איך?** 

**בסיס:** 

קוצצים את עוגיות האוריאו ומכניסים לקערה, שופכים מעל 60 גרם חמאה מומסת או שמן קוקוס ומערבבים היטב. אפשרות שניה, שלא ניסינו, היא להכניס הכל למעבד מזון. את התערובת משטחים על תבנית אפיה 26 ומהדקים היטב. 

**מילוי הגבינה:** 

מערבבים היטב את כל הגבינות, השמנת, הסוכר, סוכר הווניל ותמצית הווניל. ניתן לעשות זאת גם בקערת מיקסר, חשוב שהערבוב יהיה יסודי. במידה ורוצים, מוסיפים גם עוגיות אוריאו, שלמות או קצוצות גס, ומערבבים שוב בעדינות. שופכים את תערובת הגבינה מעל הבסיס. 

**ציפוי קצפת ועוגיות אוריאו:** 

קוצצים את העוגיות. 

מקציפים את הקצפת, כשהיא מוכנה, מכניסים את העוגיות ומקצפים קצרות ואז שופכים על תערובת הגבינות שבתבנית, מכסים בניילון נצמד ומכניסים לקירור. הכי טוב להקפיא לשעתיים, אצלנו הפריזר תמיד כל כך מלא, שאנחנו פשוט נתנו לה לנוח לילה, למרות שהיה קשה להתאפק. נסכם שהיה שווה. 

**[אוהבים עוגות גבינה? קבלו מתכונים מומלצים נוספים](https://www.haaretz.co.il/ty-tag/cheesecake-0000017f-da2c-dea8-a77f-de6e4c2e0000)**

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)
* [עוגת גבינה](/ty-tag/cheesecake-0000017f-da2c-dea8-a77f-de6e4c2e0000)