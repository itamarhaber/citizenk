---
date: 2016-05-19 13:19:00+03:00
description: ???
source: https://www.haaretz.co.il/blogs/karenhaber/2016-05-19/ty-article/0000017f-f8fd-d318-afff-fbfffd020000
tags: דעות
title: תתכבד ותעלה הממשלה הימנית אי פעם
---

בזמן כתיבת שורות אלה מסתמן כי בקרוב מאוד [אביגדור ליברמן יהיה שר הביטחון](/news/politi/2016-05-18/ty-article/0000017f-e496-d568-ad7f-f7ffb83d0000) של ישראל. אם אכן זה יקרה, בכל זאת יצא משהו מהניסיון האומלל של יצחק הרצוג להיכנס לממשלת נתניהו, סופסוף ממשלת ימין משוללת תירוצים. אם תצלח חבירתו של ליברמן לממשלה, זאת ההתפתחות המשמעותית ביותר מאז הבחירות האחרונות. היא מורידה את המיסוך, מוכיחה את עמדותיה המדיניות של ישראל ומייתרת כל תירוץ לאי יישומו של פתרון אידיאולוגי ימני. הרצוג הצליח להביא ל"תפנית מדינית נדירה". אמנם לא התפנית שאליה התכוון, אבל כזכור גם שעון מקולקל מדייק פעמיים ביממה. 

הניסיון הלא מוצלח מלכתחילה של הרצוג מעיד על העדר חכמה ו/או פיקחות, שהרי אם היה חכם היה נמנע מהביזיון מלכתחילה ולו היה פיקח היה יוצא מזה, אולם הוא נכנס למשא ומתן ללא עמוד שדרה ויצא ללא גפיים ועם חיליק בר בתפקיד הסניטר שמגלגל אותו החוצה מהריסות המפלגה שיש לקוות שלא יתאפשר לו לנסות לחבר מחדש. אמנם הרצוג, כדרכו בקודש, ימשיך לטעון להכשלת הרעיון ה"מבריק" שלו, למרות שכל העדויות מצביעות אחרת, אבל לו היה נכנס לממשלה יש להניח שהוא לא היה משיג פרומיל ממה שהאמין שישיג, מה שהופך אותו לפוליטיקאי שלא קורא נכון את המציאות. 

 עברו לתצוגת גלריהנתניהו וליברמן כשהיה שר החוץ. למען התפכחות רבתי עדיף ליברמן בממשלהצילום: אמיל סלמןמה שהרצוג מכנה "ממשלת טירוף", בהתייחסו לחיבור נתניהו-ליברמן, אינו שונה מהממשלה שאליה השתוקק להיכנס, והעובדה שהרצוג אינו רואה את זה מעידה שוב על בעיה תפיסתית חמורה. העובדה שהוא משוכנע שלא יעביר יום אחד בשקט מול ממשלת ליברמן-נתניהו, למרות ש-370 הימים האחרונים של הממשלה הצרה הנוכחית, עת היתה לו יותר יכולת להשפיע וכל שעשה היה לאיין את האופוזיציה, רק מוכיחים עד כמה הוא אינו מחובר. בשנה האחרונה הרצוג פגע אנושות במפלגת העבודה ועכשיו הוא אינו מקבל אחריות. כנראה ה"מנהיגות" מובילה אותו [להפיל את כישלונו הקולוסאלי על שלי יחימוביץ'](/news/politi/2016-05-18/ty-article/0000017f-e58c-d97e-a37f-f7ed11fc0000), בגדר גם רצחת וגם ירשת. 

הרצוג, שככל הנראה מאמין שהוא מפגין דינמיות מחשבתית, שוב מחמיץ את הנקודה. מה שהביא להישג היחסי של העבודה – 24 מנדטים בבחירות – היה ההבחנה שהוא ניסה לייצר בינו לבין נתניהו. אלא שמרגע היוודע תוצאות הבחירות, בעוד פיו ממשיך ללחוש "לא" רפה, כל פעולה שלו היתה איתות לנתניהו שהוא מביא עמו יריעה רחבה, ורסטילית יותר לתפעול מעלה תאנה פשוט. 

האיש שהכריז לפני חודשים ספורים על [תוכנית ההיפרדות](/news/politics/2016-01-19/ty-article/0000017f-e94a-d639-af7f-e9dfbc1a0000) משום שהמצב כרגע אינו מאפשר ליישם את פתרון שתי המדינות, מנסה לשכנע שהבחין בניצוץ של הזדמנות מדינית? יותר מהכל הרושם הוא שהרצוג אינו מבחין בין מחשבה מכוננת מציאות ובין הזיה מוחלטת. שבע שנים שנתניהו ביודעין לא מזיז כלום ומה שהיה גורם לו לפעול או לחלופין להיחשף במלוא ערוותו זה הרצוג? השורה התחתונה היא שהרצוג נפל כפרי בשל ובמחיר זעום לידיו של נתניהו. ואפילו אז נתניהו העדיף לשלם יותר על מוצר מדף קטן יותר. 

 עברו לתצוגת גלריהנתניהו והרצוג ב-2014. אף אחד לא מאמין למילה של נתניהו, בוודאי לא ראשי הקואליציהצילום: אוליבייה פיטוסישבע שנים מוכיחות שנתניהו לא מעוניין בקידום פתרון שתי המדינות לשני העמים ולכן למען התפכחות רבתי עדיף ליברמן בממשלה. כניסתו של ליברמן עשויה לשבור את הקיפאון ואת שיהוי הזמנים שנתניהו מתמחה בהם, לכאן או לכאן. ליברמן עשוי לגלות אחריות ולשבור את חלום הימין לסיום הכיבוש על ידי סיפוח או על ידי מלחמה. אפשרות אחרת היא שיקיים את המצופה ממנו, ואת ההשלכות של זה ניתן רק לשער. 

לכן יצירת הממשלה "הכי ימנית אי פעם", כפי שכונתה על ידי הבית היהודי, היא רעיון מצוין. כבר שנים שאנשי ימין מסבירים שזה מה שהציבור רוצה, והנה עם ישראל ביתנו בממשלה אפשר ואפילו מחויב המציאות שבנטרול השמאל, משה יעלון ותירוצי השנים האחרונות (ע"ע משילות), סופסוף אפשר יהיה לממש את האופציות.