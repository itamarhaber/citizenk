---
date: 2021-12-02 13:04:00+02:00
description: ???
source: https://www.haaretz.co.il/blogs/karenhaber/2021-12-02/ty-article/0000017f-f8b7-d044-adff-fbffd7b90000
tags: דעות
title: '"צו רידוד" לשימור היהדות'
---

החלטתו של נשיא המדינה, יצחק הרצוג, [להדליק נר ראשון של חנוכה חברון](/news/politics/2021-11-28/ty-article/0000017f-e0bd-d38f-a57f-e6ff00490000), העניקה תשובה ברורה לשאלת "השינוי" בפוליטיקה הישראלית. למעשה, היא השתקפות מדויקת של הלוך הרוחות הציבורי-פוליטי יהודי-ישראלי. למי שעדיין תהה מה הכוונה במושג "שינוי" המיוחס ל"ממשלת השינוי", הרי הוא לפניכם: כניעת הנרטיב הדמוקרטי ליברלי לנרטיב הלאומני יהודי. הנשיא, מנהיגה לשעבר של מפלגת העבודה, נתן בבואו לחברון הכשר ממלכתי לעיר שהפכה סמל משטר ההפרדה הלאומני הישראלי ולמתיישביה האלימים, וגם עוד דחיפה קטנה למסלול היהודי על פני המסלול הדמוקרטי. 

בעוד השמאל ממשיך להחזיק בדעה שישראל יכולה לתחזק את הרעיון של יהודית ודמוקרטית ושזה יכול לעבוד, אי-אפשר להתעלם מהעובדה שהמציאות מוכיחה אחרת. הכיבוש, המוכנות להסכין עם היעדר זכויות האדם של הפלסטינים מחוץ לגבולות הקו הירוק והאפליה הממסדית של הפלסטינים אזרחי המדינה, ממשיכים להיות חלק מהצייטגייסט בקואליציה הנוכחית הנהנית מגיבוי השמאל. המוכנות הזו בסופו של דבר גם מתחזקת את התחזקות השיח היהודי-אתנוצנטרי והוא רחוק משיח זכויות פרט ליברלי. 

אם נבחן את הטיעון העיקרי שעלה משורות הימין ביחס למחאת השמאל וההפגנה בחברון, הרי שהוא התרכז בנקודה אחת – הזיקה היהודית והתרחקות השמאל ממנה. זו דמגוגיה עלובה, אבל לא יותר מדור שני לגרסת המקור "השמאל שכח מה זה להיות יהודים" של בנימין נתניהו. אין עוררין על זיקה יהודית למערת המכפלה, זה מעולם לא היה העניין. 

הפגנת השמאל הייתה נגד מתן הלגיטימציה להתיישבות היהודית בחברון שהפכה את העיר לסמל של הפרדה לאומית-אתנית, דיכוי פלסטינים, קיומן של שתי מערכות חוק בשטחים והניסיון לנתק את הפלסטינים מזיקתם למקום. לנסות להפוך את העניין לתחום הזיקה ליהדות נוח באווירה הציבורית הנוכחית, בוודאי בימי חנוכה, בה רטוריקת ה"מתיוונים" מגיעה לשיאה, והוא ממשיך את הקו שמסמן את השמאל האמיתי כמחוץ למחנה היהודי. הדלקת הנרות בחברון לא הייתה רק טקס הלבנה להתנחלות ולהפרדה, אלא גם טקס קבלה של נציגי השמאל למחנה "היהודי". 

אחרי ששלב השחרת ארגוני השמאל, הצרת צעדיהם, אגב גם בהובלת ראש הממשלה ושרת הפנים הנוכחיים, והוקעתם מחוץ למחנה, הושלם, הגיע תור הגדרת המחנה כמחנה יהודי. מדורת השבט היתה סימבולית – נרות חנוכה. קבלת הנרטיב היהודי כנרטיב מוביל היא הכיוון אליה מובלת "הישראליות" הנוכחית, שממילא לא מוגדרת כלאום משום שגם פה היהדות לקחה את מקומה. הזיקה היהודית מסתירה כרגיל את הזיקה הדמוקרטית, רק שהפעם נכנע אליה עוד סמל לעליונות היהודית - נשיא המדינה. תוסיפו את זה להשתתפות השמאל בממשלה וההטיה של המטוטלת להעדפת ההגדרה "יהודית" על פני "דמוקרטית" מקבלת חיזוק מכל מה שמסורתית מוגדר כ"שמאל". 

[ההתעקשות של הרצוג להתארח בחברון](/opinions/2021-11-29/ty-article-opinion/0000017f-e18c-d804-ad7f-f1fe81a50000), גם אם בתירוץ של זיקה למקומות הקדושים ליהדות, היא עוד עדות להעדפה המקומית לקדושת המוות על קדושת החיים וקדושת האדמה על פני קדושת האדם. בשם המסורת היהודית, נדרש הציבור היהודי לוותר על "זוטות" כמו הפסקת הכיבוש, מימוש ההגדרה העצמית של פלסטינים, קיומן של זכויות אדם בסיסיות ושוויון בפני החוק. שנאמר מה לכם כל אלה מול "הזיקה היהודית"? זיקה זו אינה עומדת בכלל בספק, אבל בשמה מתרחשת הכשרה של מעשים לא מוסריים, ולראייה עיר הרפאים חברון, שבה חנויות מוסלמים נותרות סגורות, הכבישים הם ליהודים בלבד ומערת המכפלה, מקום הירצחם של 29 מתפללים מוסלמים בשם "הזיקה היהודית", היא המקום שבו מברך נשיא המדינה "שהחיינו". 

הרצוג לא הכניס את הכהניסטים למיינסטרים, את זה עשה נתניהו, אבל הוא נתן להם לגיטימציה שעד עכשיו לא הייתה. קולו אמר "אנחנו מאוחדים סביב האור הנפלא של נרות החנוכה, חשוב שנקרא להקשיב יותר לאחר, לכבד את השונה, לבנות גשר ועוד גשר כדי לשמר את ה'ביחד' שלנו", אך מילותיו הגביהו את החומה היהודית שנועדה להסתיר שה"ביחד" הזה הוא העוולה הישראלית כלפי הפלסטינים. ה"ביחד" הזה מכשיר לבבות לעליונות היהודית, האמת הלא מוסרית של מחנה מדליקי הנרות בחברון. 

בתוך היקום המקביל שכולו שירת "קומביה" יהודית, נחשפה עוד נקודה מטרידה – אם עד עכשיו התנהלו בשטחים שתי מערכות חוק נפרדות, האחת לפלסטינים והאחרת למתנחלים יהודים, מסתבר שיש בה שלוש: אחת גם לשמאלנים. הרחקת מפגיני שמאל נעשתה בחסות "צו רידוד" שהוצא על-ידי מח"ט יהודה, אל"מ אביחי זפרני, צו שכל תכליתו היא מניעת תנועתם של שמאלנים בשטחים הכבושים, המקום בו "הביחד שלנו" מאפשר למתנחלים לנוע באין מפריע ולהתנהל באלימות. הרי יש יהודי ויש יהודי בלי זיקה יהודית. 

משטר הפרדה ודיכוי במקום ללא גבולות לא נשאר מתוחם. כדי להאמין ביכולתה של ישראל להיות דמוקרטית ויהודית צריך להיות "יהודי עם זיקה", כי אחרת אפשר לראות איך בעצם אין כאן דמוקרטיה. יש כאן משטר הפרדה והוא זוחל פנימה לתוככי החברה הישראלית. אבל צו השעה הוא צו הרידוד - בו נרדד את המציאות שתתאים לתפארת מדינת היהודים, אחת מהאתנוקרטיות הקיצוניות ביותר במזרח התיכון.

לחצו על הפעמון לעדכונים בנושא:
------------------------------

* [התנחלויות](https://www.themarker.com/ty-tag/0000017f-da59-d42c-afff-dffbfa530000)
* [פלסטינים](https://www.themarker.com/ty-tag/0000017f-da2d-dea8-a77f-de6fa5fe0000)
* [יצחק הרצוג](/ty-tag/isaac-herzog-0000017f-da27-d432-a77f-df3f12950000)