---
date: 2019-07-18 08:53:00+03:00
description: ???
source: https://www.haaretz.co.il/blogs/karenhaber/2019-07-18/ty-article/0000017f-f8c3-d044-adff-fbfb8dd80000
tags: דעות
title: הילד שנולד בזמן ובמקום הלא נכון
---

לכל ילד, לפחות במדינות החתומות על [אמנת האו"ם בדבר זכויות הילד](http://cms.education.gov.il/EducationCMS/Units/Zchuyot/ChukimVeamanot/amanot/AmnaOom.htm), מוקנית עם היוולדו הזכות להיקרא בשם, לקבל אזרחות וליהנות מזכויות אזרחיות ללא הבדל גזע, דת, לאום, צבע, מין, נטייה מינית או כל גורם מפלה אחר, להיחשב כקטין עד גיל 18 ולקבל מתוקף כך הגנה מיוחדת מהרשויות.

לכל ילד מוקנות זכויות אלה אבל לא הילד הפלסטיני. הילד הפלסטיני נולד בשטח בלי ריבון, אין לו אזרחות, אין לו זכויות אזרחיות והוא אינו זוכה להגנה. הילד הפלסטיני נולד לתוך מציאות של כיבוש בה הוא אינו זוכה אפילו למידת הרחמים. הוא ילד פלסטיני, שההורים שלו ידאגו לו, שקודם כל יוכיח שהוא לא טרוריסט, אחר כך נראה. הילד הפלסטיני נולד בזמן הלא נכון ובמקום הלא נכון כבר 70 שנה. אם הוא היה יודע מה טוב עבורו הוא לא היה נולד פלסטיני.

בשבוע שעבר תפס את עיני דווח בגל"צ על כך שילד פלסטיני בן 6 נעצר בשכונת סילוואן בחשד שיידה אבן לעבר בית של יהודי. הוא נלקח לתחנת המשטרה בשעת לילה והוחזק שם במשך כמה שעות עד ששוחרר. בכל מקום מתוקן ידיעה כזו היתה צריכה לזעזע את הציבור. בישראל כמובן היא לא עשתה כותרות. ילדים פלסטיניים נעצרים כדבר שבשגרה ואנחנו מפנים מהם את מבטנו.

כשצייצתי בטוויטר על הסיפור אחת התגובות שקיבלתי היתה "חבל שלא ירו בו. מחבל שזורק אבן צריך לקבל כדור בין העיניים. אבן הורגת נקודה". נכון שזה "רק" טוויטר, אך זו לא התגובה היחידה ברוח זו שקיבלתי, ואם יש בטוויטר משהו זה שהוא מעיד, לפחות במקצת, על הלך הרוח. מסתבר שרבים חושבים שילד פלסטיני בן 6 הוא מחבל לכל דבר ועניין ולכן צריך היה להרוג אותו. מסתבר שרבים חושבים שאחזקת ילד שלא חלה עליו אחריות פלילית בתחנת משטרה בניגוד לחוק, ילד שאינו אזרח, הוא דבר לגיטימי לגמרי. סוג של "ענישה מופחתת". שהרי מדובר בסך הכל בילד פלסטיני. זה הקטן טרוריסט גדול יהיה.

 עברו לתצוגת גלריההציוץ של קרן הבר ואחת התגובותאין ספק שהקמפיין של נפתלי שקד ואיילת בנט ש"אבן הורגת" ו"מיידה אבנים הוא מחבל" - עבד. אבן אכן יכולה להרוג, אך לא כל אבן שנזרקת הורגת ופה אמור להיכנס לפעולה שיקול דעת. אלא שנדמה כי היום אין שיקול דעת ובוודאי שאין כשמופעלת מלת הקוד: פלסטיני. או בפרפראזה על שיר של ברטולד ברכט: "ילד, האבן שלך היא חפץ חזק, היא פוגעת בגוף והורגת בנפש. אבל יש לה חיסרון אחד: היא זקוקה ליד". כשפורסם השיר הזה ב-1938 הוא נתן לאדם קרדיט. מלותיו האחרונות היו "הוא יודע לחשוב". ייתכן שזה כבר לא המצב.

באיזו מציאות אדם נורמטיבי יכול להרגיש מאוים על ידי ילד בן 6? כמה תכונות דמוניות ניתן ליחס לו? מה זה בעצם אומר כשמייחסים תכונות דמוניות לילד? לפני חמש שנים, במהלך מבצע "צוק איתן", רובו המוחלט של הציבור הישראלי ראה במותם של ארבעה ילדים עזתים מתקיפת מל"ט בחוף הים של עזה "נזק היקפי". מול המעטים שהביעו צער על אובדן החיים המיותר, קמה מקהלה שבפיה מלות שנאה והוקעה. כמה טירוף דעת לאומני צריך כדי לראות בילד אויב או איום?

לילד פלסטיני בן 6 שנלקח בלילה על ידי המשטרה הישראלית אין ממש דרך לגדול ללא שנאה תהומית. הסיכוי שאחרי "חוויה" כזו ידו הקמוצה סביב לאבן תיפתח לשלום הצטמצמם. ההורה הישראלי שחושב שזה מגיע לאותו ילד, בהנחה שלא מת, הוא הורה שסוגר מראש עבור ילדו שלו את האפשרות לראות בפלסטינים כבני אדם. ואם כך, איזה עתיד יש כאן לילדים משני הצדדים?