---
date: 2018-05-23 12:35:00+03:00
description: ???
source: https://www.haaretz.co.il/blogs/karenhaber/2018-05-23/ty-article/0000017f-f8f0-ddde-abff-fcf546200000
tags: דעות
title: עידן המנהיגות המרעילה, העיקר שנוכל לשנוא ביחד
---

האירועים האלימים של [סוף השבוע בחיפה](/news/law/2018-05-21/ty-article/0000017f-f057-da6f-a77f-f85ffdd10000) כבר יורדים מהכותרות ומפנים את מקומם לנושאים אחרים, אלא שגם אחרי שזרקורי התקשורת יופנו מהם, נוכחותם לא תיעלם ומקומם במציאות לא ייגרע. עוד מוקדם להסיק מסקנות, אך מהדיווחים החיים ברשתות החברתיות והעדויות מההפגנה עולה הרושם שפגמים מהותיים בהתנהלותה האלימה של המשטרה, שלפחות בתיאוריה אמונה על הסדר הציבורי, יצרו אסקלציה בשטח. 

בעוד שאולי יש הסכמה מהפה לחוץ שהזכות להפגין היא זכות בסיסית בישראל, דומה שבפועל קיים שוני בין התנהלות המשטרה מול סוגים שונים של מפגינים. אם תרצו מדרג תגובה בהתאם לשיוך או ללגיטימיות הציבורית של המחאה. בהנחה שזו לא מדיניות מכוונת ורשמית של המשטרה, ולו משום שזה עדיין מנוגד לחוק, לא יהיה מופרך להניח שזה נובע מאווירה ציבורית ופוליטית. 

נרצה או לא נרצה, כאשר השיח הציבורי לא מכבד, חסר סבלנות ומלא בארס פוליטי מכוון היטב ומתובל בחיצי שנאה, אין באמת מקום לקבלת דעות מנוגדות. כשבהכללה גסה הפלסטינים משולים לחיות אדם, הערבים בישראל לפלסטינים והשמאל לתומכי חמאס, לא פלא שמפגינים שלא נתפסים כחלק מהקונצנזוס, ובמקרה הזה מוחים על [הרג 65 עזתים](/news/politics/2018-05-19/ty-article/0000017f-f026-d487-abff-f3febc9b0000) שמרבית הישראלים תומכים בו, מקבלים יחס שונה וחסר סבלנות, שלא לומר אלים. 

מעבר לשאלה הטכנית אם [התנהלות המשטרה בהפגנות בחיפה](/news/education/2018-05-20/ty-article/.premium/0000017f-f03b-d487-abff-f3ffaec00000) חרגה מהנהלים, המראה שהיא מציבה בפני החברה הישראלית אינה מחמיאה. התגובה הציבורית והפוליטית שבאופן די גורף תומכת במשטרה ויותר מזה - מגנה אפריורית את עצם קיומה של ההפגנה, היא רוח גבית להתנהלות השוטרים ולאווירה הציבורית הנוכחית. אווירה שבה מי שלא מתיישר עם דף המסרים לא שייך. 

עובדתית המחאה בחיפה היתה לגיטימית, עובדתית המשטרה הגיבה באלימות ועובדתית ראש הממשלה נתניהו ממשיך לשתוק, גם אחרי ש[שר הביטחון ליברמן כינה](/news/law/2018-05-20/ty-article/0000017f-f04b-d8a1-a5ff-f0cbb8c80000) חברי כנסת "מחבלים" בגלל שיח מבזה עם שוטר אחרי שבאו לבקר את העצורים, כי דוקטרינת "ערבי טוב, ערבי בכלא" שולטת (סליחה, האירוניה השתלטה עליי לרגע). שר החינוך בנט לעומת זאת, יכול היה לנצל את ההזדמנות לדבר על זכות ההפגנה ולהזמין את המורים לדבר על זה בכיתות, אולם שר החינוך מעדיף לחזק את ידיה של המשטרה וכמוהו מרבית המערכת הפוליטית, כנראה הפגנות של ערבים לא באות בטוב. 

 עברו לתצוגת גלריהמפכ"ל המשטרה אלשיך. טענות מופרכותצילום: אוליבייה פיטוסילכן, אין להתפלא ש[למפכ"ל המשטרה אלשיך נוח לטעון](/news/law/2018-05-22/ty-article/0000017f-f010-dc28-a17f-fc3796dd0000) טענות מופרכות נוסח "הפגנה לא לגיטימית", או "בני אדם הולכים עם שבר" שמתעלם מהתנועה החופשית של ג'עפר פרח המודגמת בסרטונים ו"כל עובר חוק בא בטענות לשוטרים" שמתעלם מהעובדה שהעצור נפצע בתחנת המשטרה אחרי המעצר. לא רק שנוח למפכ"ל לטעון את זה, גם נראה שזה מקובל על מרבית הציבור. השאלה האמתית שיש לשאול היא האם הציבור הישראלי היה מגלה את אותה הבנה לו היתה ההפגנה בנושא שמקובל על מרבית הציבור והמפגין היה יהודי בהיר עור? כן, פתאום זה נשמע פחות טוב, מה? וזו הנקודה במקום בו יש הבחנה זה המקום בו נגמרת הדמוקרטיה. 

אין להתפלא, השיח הציבורי הישראלי העכשווי מאופיין בחוסר סובלנות, שנאה, העדר כבוד לדעות אחרות ותוקפנות. זה לא נמצא רק ברשת ומזמן זה אינו נחלת טוקבקיסטים, זה גם כבר מזמן לא רק קמפיין בחירות, זה פשוט נוכח, חוסר מוכנות להכיר בלגיטימיות של דעות אחרות. הנאומים של בנט ומרים פרץ ב[טקס פרסי ישראל](/ty-tag/0000017f-da36-d249-ab7f-fbf6184e0000) זכו לאהדה כי האוזן הישראלית כבר לא מתורגלת לשמוע על פיוס וקבלה, היומיום שלנו מלא קיטוב ושנאה. ניתן לתרץ את זה באינסוף תירוצים, להסביר שזה הלחץ, המצב הביטחוני, המצב הכלכלי, אופי, סגנון תרבותי, ואולי באמת לכל אחד מהגורמים האלה יש השפעה אבל בסופו של דבר אין סבלנות פוליטית. זה ניכר בפוליטיקה, בתקשורת וברשתות החברתיות, במרחב הציבורי. 

סיקור ההפגנה בחיפה בערוץ 20: "הפגנות סוערות ואלימות כלפי שוטרים"הדמוניזציה של הצד השני היא טקטיקה ידועה שנשלפת על ידי הימין כל מערכת בחירות ובטח מאז פרס יחלק את ירושלים של 1996 שהתגלגל עד ל"דאעש על הגדר", "הם או אנחנו", ו"המצביעים הערבים נעים בכמויות אדירות לקלפי" בבחירות האחרונות שהיו שיא קמפיין הפחדה ושיסוע נגד השמאל שתוגבר בקמפיין "מפסיקים להתנצל" של הבית היהודי ומאז המשיך לא רק בהדבקת תווית "אויב מבית" לכל מי שפועל למען זכויות אדם ו/או נגד הכיבוש, אלא החריף לשימוש בחקיקה לצמצום והגבלת פעולותיהם. במקום לקדם מדיניות שתביא לשינוי בשטח מול הפלסטינים, המנהיגים הפוליטיים של הקואליציה בעיקר עסוקים בהכפשת הצד היריב בעיקר משום שזה קל יותר מלשלוט. 

ישראל מצויה בעידן של מנהיגות מרעילה שמייצרת אווירה מרעילה עבור ציבור מורעל. אבדן האתיקה, הסבלנות וצמצום הפלורליזם אמנם לא הוכיחו את עצמם כמייצרי מדיניות, אבל למי אכפת אם זה עובד בקלפי? וזה עובד הכי טוב אם מזינים את הציבור בהפחדה מזדמנת כל תקופה ודואגים לשמור על מתח שיסוע גבוה. זה אינו מנותק מגורמים נוספים כמו תפקידה של התקשורת ושל שומרי הסף, וזה מתעצם עוד יותר על ידי אפקט הרשת החברתית שבמסווה של אובייקטיביות מהווה מערת הדהוד שאינה משקפת מציאות, אלא את המציאות שמתאימה למשתמש, הגם שהיא מייצרת אצלו תחושה שמניעה פעולה שמשפיעה על המציאות. 

ההתנהלות הכוחנית במרחב הציבורי וצמצום השיח ועמו המרחב הפלורליסטי מצמצם את מרחב הפעולה של האופוזיציה, שממילא חסרה כלים מהותיים. טקטיקות השחרת היריב מבית היוצר של הימין לא אמורות להיענות באותה טקטיקה משמאל ולו משום שהן מנוגדות לכל עקרון ליברלי של שוויון. זה מתסכל אבל רעל אינו יכול להיענות ברעל, אלא בנוגדן. שנאה שנענית בשנאה מביאה עוד שנאה, שנאה שנתקלת בתקווה ובשינוי לא יכולה להם. הדרך לשנות את הכיוון אליו מוביל נתניהו לא עוברת דרך אימוץ טקטיקות רעילות שמכלות את המכנה הישראלי המשותף, אלא על ידי הצגת אלטרנטיבה אחרת שמאפשרת חיים משותפים ובונה את התשתיות לממש אותם. 

את מה שמשרת את הימין בקלפי – תקיפה ודמוניזציה של יריבים פוליטיים אסור לשמאל לאמץ, הן משרתות את אווירת צמצום הפלורליזם והסובלנות לאחר ושוכחות שהשורה התחתונה של הסיפור הזה היא שאין כאן הם או אנחנו, יש אנחנו אחד ומגוון ובגלל שהוא מגוון ה"אנחנו" הזה מוכרח לגדוע את מעגל הרעל. דמוקרטיה היא משחק פוליטי שגבולותיו רחבים והדרך להבטיח אותו היא באמצעות פלורליזם והבנה שבמשחק של דעות מתחרות חשוב שיהיה מגוון של דעות. אנשי חיפה השמיעו קול אזרחי, הדרך עוברת לא דרך חברה אטומה ואלימה שזו המשטרה שלה, אלא דרך חברה אזרחית רחבה שיכולה לנהל דיון בסוגיות מהותיות של זהות גם בלי לגלוש לאלימות ובלי לצייר בוגדים מבית. שנאמר, אמרו לי מי מנהיגיכם ואומר לכם מי אתם, או משהו.