---
date: 2017-03-23 10:47:00+02:00
description: ???
source: https://www.haaretz.co.il/blogs/karenhaber/2017-03-23/ty-article/0000017f-f8c7-ddde-abff-fce79c4d0000
tags: דעות
title: הלם הקרב של הדמוקרטיה
---

יש אמת בטענה שישראל היום דמוקרטית יותר מאי פעם, בטח אם מסתכלים על זה מנקודת המבט הצרה של האוכלוסייה היהודית בתוך גבולות 67' ונוח להסתכל על זה כך, אלא שהשלם גדול מחלקו היהודי של ציבור האזרחים הישראלי והתמונה רחבה הרבה יותר גם אם לא נוח להתכל על זה במבט פנורמי.

טענות לפגיעה בדמוקרטיה נתפסות כבכי ונהי של השמאל, כלומר של מי שנלחם על זכויות מיעוטים, לוקה באוטו-אנטישמיות ואינו אוהב מספיק את המדינה, כי "מצבנו מעולם לא היה טוב יותר". מבחינות מסוימות אכן מצבנו טוב יותר בהשוואה לשנים עברו, אלא שהשאלה היא אילו נתונים בוחנים ומה מציגים. הבעיה עם הטענה שהדמוקרטיה בישראל מצטמצמת היא שפרוצדורלית אין צמצום בדמוקרטיה או בכלים הדמוקרטיים, הצמצום הוא מהותי, אבל לוואקום המהות נכנסות הצדקות אידיאולוגיות למרות שהדברים אינם חופפים.

כאשר בוחנים כל מקרה לגופו אפשר להסביר כל סיטואציה, אולם הבעיה טמונה באוסף המקרים הבודדים, המציאות שהם מייצרים וההשלכות העתידיות. אפשר להסביר את חוק ההסדרה, פרשת התאגיד, חוק הדגל, הורדת הגיל הפלילי, המעצרים המנהליים, שיטות החקירה, חוק העמותות, סגר על אוכלוסייה אזרחית, התניית מימון מוסדות תרבות בהופעה בשטחים, ביטול פרס ישראל באומנות, בניית רשימות תומכי חרם, כל מקרה לגופו ניתן להסביר. כל מקרה אולי יכול לעמוד בקריטריונים של אינטרס של ממשלת ישראל, אך האם הוא עומד באינטרסים של מדינת ישראל הדמוקרטית? ואיזו אווירה ציבורית כל אלה מייצרים?

את עוצמת הפגיעה בדמוקרטיה של כל נושא כזה ואת הפגיעה ההיקפית עם כל מקרה כזה אף אחד לא מודד. אף אחד לא מודד את תפיסת מהות הדמוקרטיה בקרב האוכלוסייה בישראל, את השינויים בתפיסה. אף אחד לא בודק את השינוי הקטן שכל מקרה כזה יוצר ובטח לא את סך השינוי של כלל המקרים. ההסברים לכל מקרה לא יגיעו לרוב מתחום מושגי הדמוקרטיה, הם יגיעו מתוך שיקולים רגשיים יותר, פטריוטיים יותר, אבל לא בהכרח דמוקרטיים יותר.

 עברו לתצוגת גלריהנתיב העשרה. חוק הדגל, המעצרים המנהליים, שיטות החקירה, חוק העמותות, סגר על אוכלוסייה אזרחית, התניית מימון מוסדות תרבות בהופעה בשטחים, ביטול פרס ישראל באומנות, בניית רשימות תומכי חרם ועוד צילום: אילן אסייג אף אחד לא חושב מה זה אומר ששכבות גיל שלמות מתחנכות בתוך מערכת שמבססת קודם כל ערכים יהודיים וציוניים, לפני ביסוס של ערכים דמוקרטיים. שהצדקות והסברים ניזונים מערכים שמקורם בתפיסת "העם הנבחר" שאינה מתיישבת עם ערכים דמוקרטיים ליברליים. גם על עובדה שהנוער גדל באווירה של התססה מתמדת והאשמה מוחלטת של הצד השני אין מי שנותן את הדעת ונוער זה הוא גם מאגר הפוליטיקאים של העתיד. אם תפיסת הדמוקרטיה שלהם של צרה ובסיסה הוא שדמוקרטיה היא "שלטון העם" ו"יהודים שולטים", זה בסופו של דבר יתבטא גם בעתידה של מדינת ישראל.

אף אחד לא מודד את זה כי זה נתפס כהתפלספות בעידן של "החיים עצמם" אבל זה מרגיש יותר כמו "אכול ושתה כי מחר נמות" ועל זה כידוע לא בונים מדינה. אף אחד לא מודד את המשמעות של כל הפגיעות הקטנות בדמוקרטיה שניתן לכופף דרך בחינה צרה של אינטרסים של כאן ועכשיו. אבל בסופו של דבר כל הפגיעות הקטנות האלה אינן "מכה קלה בכנף", הן נזק מצטבר. הפגיעה השקופה היא אותו נזק שקל לא להבחין בו או לטאטא אותו הלאה.

הבעיה עם פגיעה שקופה היא שגם שנים של התעלמות, הצדקות, הסברים ותירוצים לא יכולים לטשטש אותה. היא הולכת ומתרחבת עד שהיא יוצאת מהמרחב השקוף שלה וחודרת עמוק למציאות ואז גם קשה יותר לטפל בה. קל להתעלם ממנה, אבל היא נמצאת והיא נוכחת ויש בה סכנה אמתית לעתידה של מדינת ישראל.