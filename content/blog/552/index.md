---
date: 2017-08-24 08:35:00+03:00
description: ???
source: https://www.haaretz.co.il/food/cookingwithkids/2017-08-24/ty-article/0000017f-f8cb-d318-afff-fbeb20500000
tags: בישול
title: ריבת ענבים
---

מעטים יודעים את זה אבל השם המקורי של ריבה היה "למה לזרוק אם אפשר לעשות מזה משהו טעים?" עד שבא בן יהודה ועברת את המילה קונפיטור לריבה, ומאז ככה אנחנו קוראים לה ואפילו בחיבה.

 עברו לתצוגת גלריהכך תכינו ריבת ענביםריבות מזכירות לי שבתות מוקדמות עם פרוסות חלה שעליהן מרחתי חמאה מלוחה ושכבת ריבה עם ספר ליד. הן הטעם שעוד ניתן להרגיש אחרי שהייה מדומיינת במסיבת תה של ארבע אחר הצהריים בטרקלין ויקטוריאני, לצד כריכי מלפפונים וכוס תה חלוט. אבל ריבות הן גם התסכול של מג מנשים קטנות בניסיונה הראשון כאישה נשואה להכין ריבה ואולי בגלל זה מעולם לא רציתי להכין ריבות.

זה היה המצב ממש עד השבוע, כשבאחד הרגעים בהם הענבים השחורים החזירו לי מבט מאשים אחרי ששוב רק רפרפתי מעליהם ולא שלחתי ידיים, בדיוק באחד הרגעים האלה, הפציעה המרכזית ותהתה בקול רם אם יש לי רעיון לבשל משהו. זה היה כאילו היקום מאותת לי משהו בנוסח "למה שלא תכינו ריבת ענבים?"

**מה?**

350 גרם ענבים שחורים ללא חרצנים (אבל אפשר כל פרי רך)

350 גרם סוכר חום (אבל אפשר כל סוג של סוכר ביחס ישר של 1:1 למשקל הפרי)

מיץ מליים שלם (אפשר גם לגרד את הקליפה שלו ולהוסיף לפרי)

1 כף תמצית וניל

**איך?**

מפרידים את הענבים מהאשכול ושוטפים היטב, ניתן להשאיר אותם שלמים וניתן לחצות אותם.

מערבבים את כל החומרים יחד ונותנים להם כמה שעות להגיר נוזלים, מומלץ אפילו לתת להם לילה שלם.

שופכים את כל החומרים לסיר, עדיף סיר ברזל, ומביאים לרתיחה על אש גבוהה, מנמיכים את האש וממשיכים לערבב בעזרת כף עץ עד שכל הסוכר נמס. מבשלים כשעתיים ומערבבים מדי פעם. אחרי שהריבה קצת מתקררת אפשר גם למעוך אותה אם מעדיפים מרקם אחיד.

מעבירים לצנצנת מעוקרת (לשטוף היטב בסבון ובמים, להכניס לסיר עם מים רותחים ולבשל כ- 10 דקות, להוציא ולהניח על משטח עץ עד למילוי בריבה).

מקררים ונהנים.