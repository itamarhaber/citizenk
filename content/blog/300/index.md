---
date: 2020-02-06 09:39:00+02:00
description: ???
source: https://www.haaretz.co.il/blogs/karenhaber/2020-02-06/ty-article/0000017f-f8f9-d318-afff-fbfb70cc0000
tags: דעות
title: הנה גם הבן שלי צועד לצבא
---

השבוע הגיע הצו הראשון לבני הבכור. למעשה לא הגיע צו ובדיוק בגלל זה הוא צלצל כדי להבין מה קורה ופתאום היה תאריך. זה לא היה בלתי צפוי אבל קבלת התאריך הפכה את האיום המרומז לנוכח. יש מועד ליום שבו צה"ל יתחיל הלכה למעשה להיכנס לחייו של בני. יש תאריך לרגע שבו לראשונה בחיי היכולת שלי לגונן עליו תצטמצם מהותית.

אני מעריכה שאין הורה בישראל שלא השקיף אל הרגע הזה בחשש יותר מפעם אחת לאורך הורותו. המוכנות לשלוח ילד לצבא היא כמו ברורה מאליה בישראל, חלק כמעט בלתי נפרד ממסלול החיים, אך בעצם היא לא ולא צריכה להיות. המוכנות לשלוח ילד לצבא היא המוכנות של הורה, ירצה או לא ירצה, לאפשרות שהילד לא יחזור הביתה או יחזור אחר.

אתה אולי מוכן לזה כי אין ברירה. אבל אנחנו כבר לא בני 18, אנחנו יודעים שיש ברירה ושלא ניסינו הכל. עם כל דור חדש שנולד נולדות תקוות שווא ליום בלי צבא. פעם היינו אומרים את זה בקול רם. היום אנחנו כבר לא מאמינים. אנחנו מדינה שחיה על צבאה ומזינה תעשיית נשק על אוטומט כבר שנים. כבר 36 שנה לא היו כאן ממש מלחמות. כבר לא ממש צריך צבא כזה גדול. אבל הצבא זה הנורמה ולמדנו למדוד הכל לפיו. הכל. לבד מחיים של ילדים.

אמנם נכון שישראל עדיין צריכה צבא. אבל הצבא הנוכחי לא יעיל, ובכלל, כמה שנים אפשר להחזיק מדינה שלמה על צבא והכנות למלחמות ומבצעים כשברקע הוא גם מנהל כיבוש. למעשה, עיקר פעילותו של צה"ל היום היא תחזוקת הצבא ותחזוקת הכיבוש, שכולו דיכוי זכויות אדם בשם מטרות פוליטיות ולאומניות. המוכנות שלנו לשלוח את הילדים שלנו לצבא מתחזקת את הכיבוש הזה ונותנת לפוליטיקאים קרקע בטוחה להימנע מלנסות בכל דרך אפשרית לסיימו ולהציע לדורות הצעירים שמתגייסים עתיד טוב יותר.

18 שנה אנחנו מגדלים אותם במדינה שהצבא הוא חלק בלתי נפרד מהאתוס שלה. מדינה שבה ימי הזיכרון הם חלק בלתי נפרד מדמותה. מדינה שבה כמעט בכל משפחה נגע השכול והנרטיב הצבאי מקודש בדם חללים שנתנו את חייהם כדי שנחיה כאן ונספג בנו כמו חלב האם שינקנו. אבל כבר שנים ש"חיילינו" לא מתים ממלחמות. הם מתים בשדותיו של הכיבוש. לא בשר תותחים, בשר רעיון עוועים לפיו האדמה מקודשת יותר מהחיים.

במקום הכי אישי שלי, אני רוצה שילדיי יחושו את העבותות שקושרים אותם לכאן, לישראל, לשפה, למקום, לאנשים, לרעיון, לתקווה, לאמונה שזה המקום שלנו. שיחושו עד עמקי נשמתם את מה שהביא אותם לכאן - דור ההמשך הישראלי של בני משפחת לזר ששרדו את המחנות, בני משפחת הבר שהיו אסירי ציון ברומניה, בני משפחת לוין שעלו בעליה השנייה ובני משפחת ורטהיים שמצאה בפלסטינה בית אחרי שגרמניה הפנתה לה עורף. אני רוצה שלא יראו עצמם אלא ישראלים, גם אם כאזרחי העולם.

אבל ישראל שאני רוצה שהם יהיו חלק ממנה היא לא ישראל שאנחנו חיים בה. אני רוצה להאמין שאפשר שתהיה פה ישראל אחרת, צודקת, שוויונית, שמאפשרת קיום בכבוד של מדינה פלסטינית לצדה ושל הישראלים בתוכה, שתיאבק במשבר האקלים במקום לסמן V על עוד מטרה מבנק לא מעודכן, שמכילה דעות מגוונות ושונות של אנשים, ובעיקר מדינה שמקדשת חיים.

במקום הכי אישי שלי, הייתי רוצה לדעת שהצורך של המדינה שלי בשירות הצבאי של ילדיי הוא מוצדק. הייתי רוצה לחיות במקום שבו בלב שלם, גם אם לב שנצבט קלות, אוכל לשלוח ילד לצבא ולהאמין בצדקת הדרך. לשלוח ילד לצבא זה גם באיזשהו מקום כתב ויתור אם יהיה צורך, וסליחה שאני לא מנסה לעטר את זה במילות כיבושין. אני לא יכולה להסתכל על הילד שלי ולדקלם לו בלב שלם שצריך כאן צבא, בלי לומר שלצבא יש הצדקה כשהוא נלחם, אבל אין לו הצדקה להתעמר בחלשים.

אני לא יכולה בלב שלם להצדיק את גיוסו הקרב של בני. קשה לי עם זה הרבה יותר מאשר עם הגיוס שלי. אז, השקטתי את מצפוני בהנחה ש"אם זה לא בשטחים, זה בסדר". אין לי רשות להתערב בחייו של בני בשל ערכיי הסובייקטיביים. הוא לא שלוחה של חיי. אין ביכולתי לבקש שיוותר כשאני יודעת כמה בישראל אדם נמדד לפי השירות הצבאי שלו, לא פחות מאשר לפי אופיו, כישוריו וערכיו. את הדרך שלו בני יעשה בעצמו, בדרכו, ולפי ראות עיניו. תפקידי מסתכם בתמיכה.

אני אם עבריה ואינני יודעת שאמסור את גורל בני בידי מפקדים ראויים לכך. בטח לא בידי מדינאים ראויים לכך, ובעצם גם לא למטרה ראויה כל-כך. המחשבה הזו היא מצמיתה, כי כהורה, הדבר שאתה תמיד חייב לתת לילד שלך זו תקווה. הנה גם הילדים שלנו צועדים לצבא. 53 שנות מצעד במעגל האימה והספירה עדיין נמשכת. הנה מחזור 2001 מתגייס ולא רואים את הסוף.