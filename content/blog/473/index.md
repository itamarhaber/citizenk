---
date: 2018-04-26 13:55:00+03:00
description: ???
source: https://www.haaretz.co.il/blogs/karenhaber/2018-04-26/ty-article/0000017f-f8f9-d47e-a37f-f9fd66460000
tags: דעות
title: 'פסקת ההתגברות: כתב ויתור על הדמוקרטיה'
---

שלא במפתיע, אם תעבור [פסקת ההתגברות](/news/politi/2018-04-24/ty-article/0000017f-f5f1-d318-afff-f7f3def80000) השמש עדיין תעלה במזרח ותשקע במערב וכדור הארץ ימשיך להסתובב. על פניו לא יורגש שום שינוי ועם זאת ומבלי שנרגיש בזה ישראל תהיה עוד פחות דמוקרטיה. באקט פופוליסטי ודמגוגי, תוך שימוש בכלים דמוקרטיים, הכנסת הישראלית מתכוונת להעביר בחוק כתב ויתור על הדמוקרטיה. כי, ככל הנראה, מהי דמוקרטיה אם לא מושג ליברלי שאינו מוזכר בתנ"ך, שכללי המשחק שלו אינם תמיד נוחים אבל בעל בטן רכה שניתן לפצוע ואפילו לקול תשואות ההמון? 

מה שמוצג לציבור הישראלי, בעיקר בחסות השר בנט שהפך את [עמוד הפייסבוק שלו](https://www.facebook.com/NaftaliBennett/) לקמפיין נגד בג"ץ, תחת מסווה של מושגים חביבים על הציבור הישראלי, כמו: "משילות", "יישום מדיניות", "שלטון הרוב" ו"רצון הבוחר" הוא תמונת מציאות מעוותת. כל המושגים האלה חשובים, אך לכולם צד אחר של המטבע - משילות נעשית בתוך כללי משחק, למשל ערכי יסוד, בדיוק כמו ששלטון הרוב חייב להיות מאוזן על ידי זכויות המיעוט. לא סתם דמוקרטיה נתפסת כמערכת של איזונים ובלמים, היא פשוט כזו. לכן, כאשר רשות אחת עומדת בפני פגיעה קשה שבמקביל תגדיל מהותית את כוחה של רשות אחרת, אי אפשר להציג את זה כחלק מכללי המשחק הדמוקרטיים רק משום שזה אפשרי. 

בנט וחבר מרעיו, כולל ראש הממשלה, רוצים שנאמין שבג"ץ הוא ישות דורסנית שפוגעת ביכולתה של הממשלה ליישם את המדיניות שהיא רוצה לקדם. אבן נגף שמאלנית שעוצרת את הימין ומנסה בדרכים לא דמוקרטיות לטרפד את רצון הרוב בשם אידיאולוגיית שמאל שעדיין לא נפחה את נשמתה. דמוניזציה היא מאז ומעולם כלי תעמולה נהדר, שלרוב מסתיר את הבעיה האמתית, במקרה הזה - ממשלה שמנסה ליישם מדיניות שנוגדת את ערכי היסוד של המדינה. בג"ץ אינו בעיה, אם בכלל פסיקות בג"ץ הצילו לא פעם את ישראל ואת תדמיתה בעולם ומשמשות כעלה תאנה למה שאוהבים לכנות פה "הדמוקרטיה היחידה במזרח התיכון". 

אם [הלוגיקה מאחורי פסקת ההתגברות](/news/law/2018-04-16/ty-article/.premium/0000017f-e851-dea7-adff-f9fb139a0000) היא הסדרת הפרדת הרשויות, הרי שהיא מחטיאה את הנקודה משום שבמקום למצוא נוסחה מאוזנת ומקובלת היא מעניקה לרשות המחוקקת, ובעצם גם לרשות המבצעת, כוח אדיר ולא מרוסן. אין ספק שאת שאלת כוחה של הרשות השופטת, עצמאותה וסמכויותיה, שמעולם לא הוסדרה כראוי יש לפתור, אבל לא על ידי נוסחת פרטאצ'. שנות היעדר ההסדרה הביאו להתפתחות מנגנון חלופי, מבוסס חוקים קיימים ופרקטיקות שיפוטיות, שעובד ואפילו בצורה מרוסנת למרות קמפיין ההפחדה הימני. לכן אין צורך בתרגיל בזק נוסח פסקת ההתגברות, למרות שראוי וצריך לדיון בחוק יסוד: השפיטה. 

למרות השימוש התכוף במושגים כמו "מהפכה" ו"אקטיביזם", המציאות מלמדת שלאורך 26 השנים מאז שנחקקו חוקי היסוד של זכויות האדם נפסלו רק 17 חוקים, לרוב רק של סעיפים מסוימים, וזאת מהסיבה הפשוטה שבג"ץ זהיר ומרוסן באופן אינהרנטי ונמנע בעקביות מכניסה לתוך הפוליטי, לכן גם עתירות רבות מושהות בכוונת מכוון לתת למדינה לפתור את העילה לעתירה. 

הטענה שב-70 שנות עצמאותה של ישראל מעולם לא ניצלו את החוק לפגיעה בזכויות אדם, גם אם נניח שהיתה נכונה במאה אחוזים, אינה ערובה לחוזקה של מערכת האיזונים והבלמים בכל מצב. עובדתית, פסקת ההתגברות היא מהלך קיצוני שמפר סטטוס קוו עדין, ומחזק מהותית את כוחן של שתי הרשויות שממילא חזקות יותר מהרשות השופטת. חולשתה היחסית של מערכת המשפט מחייבת לא את עקיפתה אלא את חיזוק הכלים שבתוקף סמכויותיה, הגדרת כוחה וביסוס עצמאותה. פסקת ההתגברות משולה ליצירת פרצה בחומה מבלי להציב הגנה אחרת מתוך תחושה שאין ממה לדאוג. אלא שמתישהו תמיד מגיע הרגע ממנו יש לדאוג ולכן פסקת ההתגברות מסוכנת, בגדר פרצה קוראת לגנב. 

זה אינו דיון חדש או ייחודי לישראל, ב-1748 מונטסקיה [בספרו "רוח החוקים"](https://he.wikipedia.org/wiki/%D7%A8%D7%95%D7%97_%D7%94%D7%97%D7%95%D7%A7%D7%99%D7%9D) מדבר על חולשתה היחסית של הרשות השופטת. גם אלכסנדר המילטון מתייחס לזה ב-1778 במאמר 78 המוקדש לרשות השופטת, מתוך כתבי הפדרליסט, אסופה של 85 מאמרים שנכתבו על ידי המילטון (לימים שר האוצר הראשון), מדיסון (כותב החוקה ולימים הנשיא הרביעי) וג'יי (לימים נשיא בית המשפט העליון הראשון) שנועדה לחזק את התמיכה באישרור החוקה האמריקאית. 

מעבר לציטוט הידוע על הארנק (שבידי הרשות המחוקקת) והחרב (שבידי הרשות המבצעת), המילטון מדגיש את חשיבות עצמאותה המקסימלית של הרשות השופטת, שממילא מוגבלת ואת הצורך להגן על הרשות השופטת מפני פוטנציאל הפגיעה בעצמאותה הנמצא בידי הרשות המחוקקת – נשמע מוכר? כי זה בדיוק מה שמציעה פסקת ההתגברות – לפגוע בעצמאות מערכת המשפט, זו האמונה לשמור על הזכויות של כולנו. 

דף הפייסבוק של שר החינוך הפך לתעודת עניות דמגוגית ואני מתייחסת אליו משום שהוא מאגד את כל ההוויה המעוותת תחת קורת גג אחת. בכל כמה שעות העמוד מתעדכן עם עוד "הוכחה" להתערבותו של בג"ץ. כל "הוכחה", שככל הנראה נסמכת על ההנחה על טיפשות ההמון במקרה הרע או על זכרונו הקצר במקרה הטוב, מתייחסת לעתירות לבג"ץ, שחלקן אף לא הוכרעו, כהוכחה להתערבותו בנושאים לא לו. שר החינוך, שאמור לדעת שמתוקף תפקידו בג"ץ דן בעתירות שמהותן בקשת סעד משפטי במקרה של פגיעה בזכויות, מנסה להפוך את מגן הזכויות לאויב העם. בג"ץ אינו סניף שמאל, בג"ץ תפקידו למצוא איזון בין זכויות מתחרות, אלא ששיח הזכויות הפך בטעות בשיח הציבורי להתנהלות המזוהה עם השמאל, בעוד ששיח הזכויות המהותיות הוא א-פוליטי, הוא אמור להיטיב עם כולם ולשמש מכנה משותף. 

בסופו של דבר פסקת ההתגברות מגיעה מתוך רצון להגדיל את כוחה של הרשות המבצעת והרשות המחוקקת, אלא שהכוח שיינתן בידן יהיה בלתי מידתי. די לשאול את מובילי היוזמה לו היו מסכימים למהלך כזה בהנחה שהיו באופוזיציה כדי להבין עד כמה גדול פוטנציאל הנזק. פסקת ההתגברות מביאה אלינו את "היום זה הם ומחר זה אנחנו". מבחן הבגרות הוא ביכולת לדון בשאלת היסוד לנושא השפיטה, ואם התשובה הישראלית תהיה אישורה של פסקת ההתגברות הרי שזו תהיה ההוכחה שנכשלנו.

לחצו על הפעמון לעדכונים בנושא:
------------------------------

* [בג"ץ](https://www.themarker.com/ty-tag/0000017f-da56-d494-a17f-de577c1d0000)
* [בית המשפט העליון-בג"ץ](/ty-tag/0000017f-da2c-d494-a17f-de2fc89b0000)
* [הבית היהודי](/ty-tag/habait-0000017f-da2d-d42c-afff-dfff34140000)
* [נפתלי בנט](/ty-tag/naftalibennett-0000017f-da36-d249-ab7f-fbf659430000)