---
date: 2020-03-05 09:09:00+02:00
description: ???
source: https://www.haaretz.co.il/blogs/karenhaber/2020-03-05/ty-article/0000017f-f8b6-d460-afff-fbf6e6a80000
tags: דעות
title: לא עוד שמאל בע"מ
---

לא היה צריך להיות מומחה גדול כדי להבחין במשבר העמוק בו מצוי השמאל הישראלי. בחירות מארס 2020 רק נתנו לכך ביטוי חד נוסף. זה לא שאין שמאלנים או שהשמאל לא רלוונטי - יש שמאלנים שאין להם למי להצביע. את המשוכה מולה ניצב השמאל אי אפשר לעבור על ידי ליקוק הפצעים בדרך לניסיון הבא. נדרשת ההבנה שתם פרק העבודה ומרצ ומתחיל פרק חדש, שמצריך גוף חדש, המדבר בקול שמאלי מהסוג ששכחנו להשמיע ולשמוע.

איחוד העבודה-גשר-מרצ כשל משום שהיה טכני. לא היה בו שום ערך למעט חבל ההצלה שזרק לשתי הוותיקות. האיחוד לא יצר כוח חדש אלא רק סידר באופן שונה את הרשימה לכנסת. מכונות ההנשמה שהמשיכו להחזיק בחיים את שתי הגופות הללו - העבודה ומרצ - נתן לשתיהן עוד צ'אנס אחד, אבל גם הוא עבר, ושתיהן ימשיכו לדשדש ולבזות את עצמן.

האיחוד הזה דמה למערכון של קרן מור "אנשים טובים, עזרו לי" מהתוכנית "קצרים". מצביעי העבודה ומרצ נתבקשו לזכור שחברי הרשימה הם אנשים טובים שלבם במקום הנכון, ולפעול להצלתם תוך שהם בולעים את גשר, שאולי מתאימה ברמה הכלכלית-חברתית אבל בוודאי שלא היתה הגיונית ברמה המדינית-פוליטית. עם שעטנז כזה, המזכיר יותר מכל אל קרברוס בעל שלושת הראשים מהמיתולוגיה היוונית, לא הולכים לקלפי.

האיחוד בשמאל הציל את העבודה ומרצ, אבל נחל כישלון אלקטורלי מחפיר. זהו כישלון שאינו נובע מאיכות הקמפיין, מהאיכות הפרסונלית או מהיעדר מצביעים פוטנציאלים, הוא נובע מאובדן צלילות קולו של השמאל. שום קמפיין לא היה מציל את האיחוד הזה. הכתובת היתה על הקיר והיא שם כבר הרבה מאוד זמן. זהו איחוד שבחר לייצג שמאל רך שנכנס לתבניות שהוקצו לו על ידי בנימין נתניהו, האיש שמפמפם כבר שנים ששמאל = בוגדנות.

מעבר לכך, לדבר על שחיקה בדמוקרטיה ולהציג רשימה יהודית כמעט למהדרין, זה לשכוח מה זה להיות שמאלני. ברגע שהאיחוד תייג עצמו "שמאל ציוני" הוא נפל למלכודת הרטורית שהניח לו נתניהו, למקום בו נפלה עטרת ראשם של השמאלנים. רק נתניהו החליט שיש סוגים של ציונים והאיחוד החרה והחזיק. כשהגוף שמתיימר לייצג את השמאל מצהיר לא מצהיר מפורשות שיישב עם הרשימה המשותפת, כשבצמרת הרשימה שלו ניצבים ראשי מנגנונים מיושנים וללא ערבי אחד - איזו סיבה יש לתומך שמאל להצביע להם? איזה קול חדש הם מביאים? כל פסיק באיחוד הזה זעק "תצביעו לנו כי אחרת לא נהיה".

כישלונו איחוד העבודה-גשר-מרצ מהדהד את מה שברור וידוע לכל מי שרואה בעצמו שמאלני: הקריצה של העבודה ומרצ למרכז הביאה לחיסולן. מי שחיפש מפלגת שמאל מצא עצמו מצביע לרשימה המשותפת כברירת מחדל, ומתוך חשש בנוגע לעמדותיה סביב מאבקים חברתיים חשובים, כמו זכויות קהילת הלהט"ב. בסופו של דבר, למצביעי השמאל לא היה גוף אחד שמציע מצע סוציאל-דמוקרטי, שיתוף פעולה יהודי-ערבי שוויוני, מסירות לזכויות אדם ואזרח ומאבק נגד הכיבוש. אם השמאל מבקש תחייה אלה בדיוק המסרים שהוא צריך להשמיע. הם רלוונטיים היום יותר מאי פעם.

העבודה-גשר-מרצ יצרו איחוד של "שמאל בע"מ", בשעה שמה שצריך הוא "שמאל של העם". הדרך להצגת אלטרנטיבה שמאלית אמיתית בפוליטיקה הישראלית עוברת ביצירת גוף פוליטי חדש, ערבי-יהודי שוויוני, סוציאל-דמוקרטי, המייצג את הפסיפס האמיתי של החברה הישראלית ומתנער מספיחי מפלגות שפג תוקפן. גוף שכזה יחזק את הלגיטימיות של נציגי החברה הערבית, הנמצאים תחת מתקפת הסתה מצד ראש הממשלה. זהו גוף שייתן תקווה, שיש בו דו-קיום, והוא כולו מיקרו-קוסמוס של ישראל ומה שישראל צריכה לעשות כדי להיות דמוקרטיה. שמאל שוויוני ולא מתנצל. הכתובת הזו נמצאת על הקיר, צריך רק לקרוא אותה.