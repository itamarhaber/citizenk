---
date: 2016-05-05 15:22:00+03:00
description: ???
source: https://www.haaretz.co.il/blogs/karenhaber/2016-05-05/ty-article/0000017f-f8c6-ddde-abff-fce79b2e0000
tags: דעות
title: לנטרל את הדמוקרטיה או לסיים את הכיבוש
---

ההתייחסות למקרה פרטי היא דרך נוחה ומבודדת, שאינה מצריכה הסקת מסקנות מרחיקות לכת ומאפשרת להסתפק בהצגת עמדות נקודתיות, מתוחמות. המקרה הבודד אינו מספיק סטטיסטית כדי לדבר על תופעה. הוא נוח יותר להתמודדות והשלכותיו מוגבלות, בעוד שתופעה היא אתגר שמצריך התמודדות וטיפול מערכתי. הישנותם של מקרים פרטניים בעלי מאפיינים דומים מעוררת חשד כי המקריות אינה תקפה כהסבר. 

כאשר מתייחסים נקודתית ל[פרשת אלאור אזריה](/news/politics/2016-04-19/ty-article/0000017f-db16-df9c-a17f-ff1e1c150000), החייל שירה במחבל מנוטרל בחברון, אפשר לדבר על שגיאה בשיקול הדעת של החייל, להסביר שזו אינה דרכו של צה"ל ולכן החייל יעמוד לדין ועונשו ייקבע בבית המשפט, סוף דבר. על פניו מדובר בבעיה נקודתית שיש לה פתרון נקודתי. בלי להתייחס למגוון השאלות המוסריות שעולות מהפרשה ובהתחשב בעובדה שהפרשה לא הסתיימה, יש שיוכלו לפתור את המקרה כיוצא דופן. אבל מה אם לא מדובר במקרה יחיד? 

המציאות מלמדת שאין זה מקרה בודד. בתחילת יולי 2015 פגעה אבן בג'יפ של מח"ט בנימין, [אל"מ ישראל שומר](/news/politics/2016-04-10/ty-article/.premium/0000017f-f7b5-d044-adff-f7fd5c980000). הוא יצא מהג'יפ, ירה במיידה האבנים והרג אותו. הפצ"ר סגר את התיק בתחילת אפריל השנה, בתואנה כי הירי לא היה מדויק וכי מדובר בשגיאה בנסיבות מבצעיות. זו פרשנותו של הפצ"ר והיא כמובן השורה התחתונה, אך הצדקת הירי בחשש לסכנת חיים מופרכת מעט, ולו משום שמיידה האבנים היה במנוסה, בגבו למח"ט, וכבר לא היווה איום. אין ספק שהמח"ט יצא בנס מיידוי האבנים המדויק על הג'יפ, אלא שברגע שהחשוד כבר לא היווה איום ממשי, למעשה ניטל העוקץ מההצדקה שבהריגתו. והנה שוב אנחנו נדרשים להצדיק ולמתוח את היריעה. לו רק זה היה מקרה יחיד. אבל כבר ספרנו שניים. 

במחסום קלנדיה בשבוע שעבר נורו למוות מראם איסמעיל, בת 23, ואחיה איברהים, בן 16, המשרד לביטחון פנים הודיע כי שוטרים שהיו במקום ירו באוויר ושהאחראים לירי הם מאבטחים פרטיים. האם עלינו להאמין שאשה צעירה ונער, שהיו במרחק של כ-15 מטר לפחות מהמחסום, היוו סכנה למאבטחים הפרטיים שניצבו מאחורי בטונדות? האם הסכנה הצריכה ירי של עשרות כדורים או שהמאבטחים הפרטיים שהמדינה הציבה אינם יודעים את הוראות הפתיחה באש? ואם הם לא מיומנים מספיק, מה הם עושים שם? מתאמנים? 

[סירובה של המשטרה לשחרר את הסרטונים](/news/politics/2016-04-30/ty-article/.premium/0000017f-dbe6-db5a-a57f-dbeedb650000) שצולמו במצלמות המחסום מגביר את התהיות. מהגרסאות השונות, כולל הרשמית, ובהתחשב במרחק של האחים מהמחסום, עולה החשד כי הם לא באמת היוו איום על השוטרים או המאבטחים. הם בטח לא היו איום כששכבו על הכביש מדממים למוות תחת ירי גז מדמיע, ככל הנראה של שוטרים, שמנע מצוותים רפואיים להגיש להם סיוע. לכאורה שוב מדובר במקרה בודד, לו רק לא היה מצטרף לשניים הקודמים. 

 עברו לתצוגת גלריהפלסטיניות מחכות לעבור במחסום קלנדייה, בשנה שעברהצילום: אי־אף־פיאפשר ללכת אחורה בזמן ולהזכיר מקרים נוספים. למשל, [הדיל השלמון](/news/politics/2015-09-23/ty-article/0000017f-dbdd-d3a5-af7f-fbffa7000000) בת ה-18, שנורתה בחברון בשנה שעברה גם לאחר ששכבה על הקרקע מנוטרלת וגם ממנה נמנע טיפול רפואי, והרשימה עדיין ארוכה. אבל מה הטעם ברשימה, אם ציבור גדול במדינה חושב שהרמטכ"ל שגה כשהזכיר ש"ריקון מחסניות על ילדות בנות 14 עם מספריים" אינו חלק מערכי צה"ל? העובדה הברורה היא שחל כאן היפוך מתמיה, אם הצבא מחזיק בעמדות מוסריות יותר ממרבית הציבור האזרחי. 

המציאות אינה פשוטה, אבל ברור שהסיטואציות שמובילות לאירועים כאלה הן בלתי נמנעות כל עוד השליטה הישראלית בשטחים היא בידי הצבא ואינה מוסדרת לכאן או לכאן. מראש, שליטה צבאית באוכלוסייה אזרחית לאורך זמן אינה יכולה שלא לגבות מחיר כבד משני הצדדים. העובדה שזה כ-50 שנה חיילי צה"ל עושים את העבודה המלוכלכת של פוליטיקאים שנמנעים מהכרעות מדיניות היא תעודת עניות למדינת ישראל. 

בסופו של דבר, מרבית הציבור הישראלי אינו סבור שהמצב הקיים בעייתי, ומצדיק גישה זו במתיחות הביטחונית הבלתי פוסקת. ההצדקה כבר מזמן אינה לגופם של מקרים. להפך, רובו המכריע של הציבור מגבה את צה"ל מעצם היותו. נקודה. אבדן צלו של הספק מעורר חשש. במקום מואר יש צל, היעדרו מעיד על חושך. גיבוי גורף זה, גם אם הוא מקובל על כולנו, יש לו תנאי מקדים – הוא אינו דמוקרטי, ובטח שלא מוסרי. בדמוקרטיה המוסר אינו כפוף לביטחון או למדינה כערך. 

אם נרחיב את זווית הראייה, נמצא בעיות נוספות הקשורות למצב שתואר כאן. למשל, מעצר קטינים, גם מתחת לגיל האחריות הפלילית. ביום רביעי שעבר (27.4) בשעות הערב, [עצרה המשטרה שני קטינים](/news/local/2015-04-30/ty-article/.premium/0000017f-dbe4-d856-a37f-ffe49cbe0000), אחים ממזרח ירושלים בגיל 9 ו-12 וחצי. הם עוכבו לחקירה במשך יותר משמונה שעות, בלי שהוריהם קיבלו הודעה. החקירה התקיימה בשעות שבהן החוק אוסר על חקירת קטין. לטענת עורך דינם, משני הילדים גם נמנעו מהם משקה ומזון. לכאורה אפשר גם לתאר זאת כך: "הילדים נתפסו בשעת מעשה והורחקו מהאזור כדי למנוע הפרת סדר". גם אם נטען כי "עדיף ילד ערבי במעצר על יהודי מת", הטיעון האמוציונלי אינו הופך למוסרי. כאשר מבינים שזה אינו מקרה פרטי וכי עשרות קטינים, גם מתחת לגיל האחריות הפלילית, נעצרים כל יום בירושלים וביהודה ושומרון, מתברר שיש כאן בעיה שיטתית. מי שמצדיק את זה צריך להבין שבעשותו כן הוא מעמיד שוב את הביטחון מעל הדמוקרטיה, החוק והמוסר. 

אחרי קריאת הראיון עם המח"טים ביהודה ושומרון, שפורסם ב"ידיעות אחרונות" ערב שביעי של פסח, התמונה נעשית ברורה יותר. במצב הבלתי אפשרי שבו הצבא מתמודד עם אוכלוסייה אזרחית, בחלקה עוינת, מתפתחות פרקטיקות שאינן מתיישבות עם פעולות של מדינה דמוקרטית. המח"טים מספרים בגלוי על ענישה קולקטיבית, על מדיניות לוחצת שמיושמת על משפחות וכפרים, על החרמות רכוש ואיומים מעל דפי העיתון, אחרי צנזורה. קריאה מדוקדקת מעלה שכאשר המושג "הרתעה צבאית" מיושם על אוכלוסייה אזרחית, מדובר הלכה למעשה במשטר שרירותי של איומים וענישה. 

 עברו לתצוגת גלריההתקרית שבה נהרגה הדיל אל-השלמון בחברון, בספטמבר 2015צילום: אי־פיכשכל אלה מוכנסים להקשר, [כוונתה של שרת המשפטים לייצר "השוואת חקיקה"](/news/politi/2016-05-02/ty-article/.premium/0000017f-dc16-df9c-a17f-fe1e4a380000), כך שחוקי ישראל יחולו על השטחים, אבל רק על האזרחים הישראלים, כלומר היהודים, מרחיבה את זווית הראייה. לקראת קיץ 2016 מציגה איילת שקד את "הסיפוח המדומה" – שנועד להיטיב עם האוכלוסייה היהודית, אך להשאיר את הפלסטינים תחת משטר צבאי ולייצר שתי מערכות חוק המפרידות בין אוכלוסיות על בסיס לאומי. זה אולי נתפס כרעיון מצוין בעיני הציבור בישראל, אבל למרבה הפלא, גם זה אינו מתיישב עם דמוקרטיה, בעיקר אם נוסיף שגם כיום על הפלסטינים מוחלת מערכת שלמה של חוקים שאינה חלה על אזרחים ישראלים. שקד מציעה ללכת עם ולהרגיש בלי – "כמו סיפוח" יהודי והמשך משטר צבאי על הפלסטינים, שלכל היותר יוביל להפגנת מורת רוח בזירה הבינלאומית – הכי נוח. 

מה עולה מכל אלה? שמעבר למחיר הדמים שישראל משלמת, היא הולכת ומתקרבת אל צומת ההכרעה בין המשך הכיבוש ובין השאיפה לישראל דמוקרטית. החבל הדק עליו צועדת ישראל מאיים להיקרע. להצדיק את מצב העניינים אפשר בקלות, אם ישראל כמדינה יהודית עומדת מעל כל ערך אחר, מעל הדמוקרטיה ואפילו מעל ערכי הפרט. אבל יש להגיד בקול רם וברור שהצדקות אלה אין מקורן בערכים אוניברסליים ובדמוקרטיה. מעצם הגדרתה כמדינה יהודית ודמוקרטית בחרה ישאל בנתיב בן כלאיים, שאינו לחלוטין דמוקרטי, מהטעם הפשוט שבישראל תמיד תהיה העדפה לאזרחים יהודים. 

ההגדרה המורכבת הזו נמצאת בגבולות השדה הדמוקרטי, אלא שהכיבוש דורש מישראל בהדרגתיות לחצות את הקווים. מדכא להכיר בזה, בכל זאת האמונה בדמוקרטיה עוד מהבהבת, אבל תנו לזה עוד כמה שנים. מספרם של ילדי מערכת החינוך ששנים סופגים יותר לאומיות ויהדות מדמוקרטיה יילך ויגדל וזה יביא לשינוי פוליטי. לא היום. בעוד עשור, בעוד עשרים שנה. 

יהא הפתרון אשר יהא – הקמת מדינה פלסטינית, סיפוח השטחים ומתן אזרחות, מנגנון פדרטיבי – הכיבוש הוא סכנה לישראל. זה מה שקורה כשהכיבוש כבר לא ניזון רק מדם ומתחיל למצוץ את לשד עצמותיה של הדמוקרטיה.