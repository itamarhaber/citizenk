---
date: 2016-12-25 11:58:00+02:00
description: ???
source: https://www.haaretz.co.il/blogs/karenhaber/2016-12-25/ty-article/0000017f-f8d3-d2d5-a9ff-f8dfb10e0000
tags: דעות
title: קמפיין ההפחדה  של נתניהו לא מפסיק
---

מעוותת ומבישה, כך סיכם נתניהו את החלטת מועצת הביטחון של האו"ם, אלא שגם את תגובתו ניתן להכתיר בדיוק באותם סופרלטיבים. נאומו של נתניהו עם צאת השבת הוא תמצית כל מה שרע במדיניות הישראלית. הנימוקים הלא נכונים, ההחלטות הלא נכונות, עיוות המציאות, התבססות על חצאי אמיתות והמון רטוריקה שאין מאחוריה ולו דבר. אם נתניהו באמת מאמין בכל מה שהוא אמר אז יש לנו בעיה – כיון שראש ממשלה שקורא לא נכון את המצב, לא יכול גם לייצר אסטרטגיה שתתמודד איתו.

**כל השיקולים הלא נכונים עוד לפני הנאום**

החלטה 2334 של מועצת הביטחון של האו"ם התקבלה בשישי בערב, העובדה שראש הממשלה בחר להגיב רק כ-22 שעות אחרי מעידה שפוליטיקה קואליציונית בכל זאת חשובה יותר לראש הממשלה מפוליטיקה לאומית. נכון, לא קרה שום דבר שהתגובה הייתה מאוחרת, עם זאת די ברור לכל הנוגעים בדבר שנתניהו לא שמר את השבת, לו רק 22 השעות שחלפו היו מנוצלות לבניית נאום שעונה עניינית להחלטה ולגיבוש אסטרטגיה רצינית יותר מהחזרת השגרירים מניו זילנד וסנגל והודעה על סנקציות כלכליות שקשה לאמוד את טיבן.

 עברו לתצוגת גלריהמשמח שנתניהו מתכנן לא לתת לאיש לפגוע במדינת ישראל, רק חבל שהוא מוציא את עצמו מן הכללצילום: עופר וקניןגם הבחירה של המיקום והזמן לתגובה לא משוללת שיקולים ציניים של רייטינג. כשעה אחרי צאת השבת יוצאת הודעה בפייסבוק, ערוץ התקשורת המועדף על רוה"מ, שיעלה בלייב ב- 20:10. לא מסיבת עיתונאים חלילה, שם עלולים לשאול אותו שאלות. לא בלייב צ'אט בפייסבוק בו יוכל לקבל במפתיע שיחת טלפון שבה באסרטיביות מרובה יוכל לדרוש ממישהו לטפל באוקראינה/ סנגל/ ניו זילנד. הוא מעדיף פודיום וקהל ושעה עם יותר רייטינג. וכך באחת הופכת הדלקת נר ראשון, ככל הנראה בבית לוינשטיין, להזדמנות נהדרת לנאום מצולם.

**להגחיך את האמת**

לא סתם בחר נתניהו בכותל המערבי והרובע היהודי כדי להסביר את ההחלטה. כמובן שבהחלטה שני המקומות הללו אינם מצוינים כלל, אבל זה מושלם לרטוריקה, זה מתאים לאסטרטגיית 'הקשר הבלתי אמצעי של העם למולדתו' שנתניהו כל כך אוהב שלמעשה אין עליה באמת עוררין, גם לא באו"ם. עובדתית הקשר של העם היהודי למדינת ישראל הוא בסיס החלטת החלוקה בכ"ט בנובמבר 1947. ההחלטה מדברת על קווי יוני 67' ומתרכזת בהתנחלויות ובפעולות ישראל בשטחים, הבחירה של נתניהו בכותל וברובע היהודי היא לא מקרית, היא נועדה לייצר תחושת איום. ראש ממשלה אינו אמור לייצר תחושת איום מדומה ובטח לא להציג אמת מגמתית.

 עברו לתצוגת גלריהלא סתם בחר נתניהו בכותל המערבי והרובע היהודי כדי להסביר את ההחלטה. כמובן שבהחלטה שני המקומות הללו אינם מצוינים כלל, אבל זה מושלם לרטוריקהצילום: משה גלעד**מצבה של ישראל**

ההימנעות האמריקאית מהטלת ווטו על החלטת מועצת הביטחון היא בעיקר הצהרתית. לו אובמה היה פועל כך כשעוד יכול היה כנשיא גם להיות אחראי על התוצאות הייתה לזה משמעות אמתית. ההסתמכות על טראמפ, שכרגע עסוק במתן חסות לחידוש מרוץ החימוש, היא לא רצינית ובטח לא מבוססת עובדות אלא משאלות לב.

אבל העובדה שנתניהו מפנה את האצבע אל אובמה, מסתמכת בעיקר על השינוי שהוא מצפה לו עם עידן טראמפ אך היא לא מחויבת המציאות. החלטת מועצת האו"ם עברה כי 14 מדינות תמכו בהחלטה, ביניהן רוסיה, צרפת, בריטניה, סין, יפן וספרד וללא שום התנגדות, אף לא אחת. יש שיראו בזה דווקא כישלון של משרד החוץ הישראלי, אולי אפילו של העומד בראשו. לזה נתניהו לא מתייחס, הקלישאה "מצבנו לא היה מעולם טוב יותר" לא היה מעולם מופרך יותר.

**ולקינוח – הדמוקרטיה היחידה במזרח התיכון**

עוד טיעון שנתניהו אוהב ומיישם בחדווה גם כאן הוא שנטפלים דווקא לישראל, בעיקר משום שכולם כמובן כל הזמן נגדנו, ולראיה הסיוע הנדיב, נניח מארצות הברית, הרי מי מתנהג ככה בין חברים? נתניהו טוען שעם כל המתחולל בסוריה ובסודן, עת המזרח התיכון "עולה בלהבות נטפלים דווקא לדמוקרטיה היחידה במזה"ת". ובכן, בהנחה שאנחנו יכולים להתהדר בתואר דמוקרטיה, אם שלילת זכויות אדם של מיליונים אכן עונה על ההגדרה, הרי שגם אז נתניהו מטעה ויש לקוות שהוא יודע את זה, כי אם לא הרי שראש הממשלה ושר החוץ לא ממש מעודכנים במה שקורה במועצת הביטחון.

כל מה שיש לי לומר מצוי בנתוני באו"ם כפי שהם מובאים באתר האו"ם: ב-2016 התקבלו 74 החלטות במועצת הביטחון של האו"ם: 28 מהן על אפריקה, 7 על סוריה, 6 על לוב, 3 על קוריאה. ואגב סוריה וסין גם כבר הטילו וטו, אבל על החלטות שנוגעות לסוריה, אפרופו בנות ברית וחברים וכאלה.

משמח שנתניהו מתכנן לא לתת לאיש לפגוע במדינת ישראל, רק חבל שהוא מוציא את עצמו מן הכלל. אבל כמו שנתניהו הבטיח אתמול – "המשך עוד יבוא".