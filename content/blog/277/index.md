---
date: 2020-04-07 17:24:00+03:00
description: ???
source: https://www.haaretz.co.il/food/cookingwithkids/2020-04-07/ty-article/0000017f-f900-d044-adff-fbf9ef970000
tags: בישול
title: פונדנט קטיפת ארגמן
---

בימי קורונה הפך המטבח שלנו לחלל שוקק חיים עוד יותר מדרך כלל, כל הקלישאות על המטבח כ"לבו הפועם של הבית" נעשות עוד יותר נכונות כשכולנו בבית והמקרר מחליף את מדורת השבט. לא קל להסתגל לשגרה החדשה הזו ולכן זה זמן טוב לנפץ קצת את השגרה שלא התכוננו אליה. אנחנו החלטנו על ערבים חגיגיים, כאלה שלא מגיעים לשולחן עם טרנינג מהוה. זה מאפשר אחר הצהריים של הכנות הכוללות בחירת תפריט יחד והכנה משותפת של האוכל, כל אחד לפי יכולתו. 

לארוחות כאלה מגיע קינוח ולכן נשלף הבוידם מתכון שלא הוכן פה מזמן. עוגות שוקולד [red velvet](/food/limor-laniado-tirosh/2013-10-10/ty-article/.premium/0000017f-dc55-d856-a37f-fdd568ad0000) היו פעם להיט אמריקאי, אבל כמו הרבה להיטים הם נזנחו בצדי הדרך הקולינרית ונשכחו. סגר הקורונה מאפשר לעשות וריאציה על העוגה הזו בדמות פונדנט שוקולד אישי בצבע האדום-אדום הזה. התוצאה: הר געש שוקולדי על הצלחת: פונדנט אדמדם שמתוכו קולח מילוי גנאש שוקולד. 

לא חייבים להשתמש בצבע המאכל, הוא רק נותן אפקט של צבע, אבל זה יפהפה. אם נשארו פונדנטים אפשר לשמור במקרר ולחמם במיקרו 20 שניות לפני ההגשה – זה כמעט כמו הדבר האמתי. אבל אין כמו להגיש אותו חם מהתנור. 

**פונדנט קטיפת א**רגמן (8 מנות אישיות בתבניות קפקייקס נפח חצי כוס) 

 עברו לתצוגת גלריהצילום: קרן הבר **מה?** 

**לגנאש:** 

130 גרם שוקולד מריר באיכות גבוהה 

1/2 כוס (120 מ"ל) שמנת מתוקה 38% 

1/2 כפית תמצית וניל איכותית 

**לפונדנט:** 

120 גרם שוקולד מריר באיכות גבוהה 

120 גרם חמאה ללא מלח 

3 כפות (30 גרם) קמח 

1/4 כפית (1.7 גרם) מלח 

3 ביצים גודל L 

1/3 כוס (67 גרם) סוכר 

1 כפית (3 מ"ל) תמצית וניל איכותית 

1 כף צבע מאכל אדום נוזלי או כפית צבע מאכל אדום בג'ל 

להגשה: כדור גלידת וניל, קצפת, אבקת סוכר 

**איך?** 

 עברו לתצוגת גלריהצילום: קרן הבר **מתחילים עם הגנאש:** 

קוצצים את השוקולד המריר לחתיכות קטנות כדי שיימס בקלות. ניתן להכניס את כל החומרים לקערה ולחמם על בן מארי (כלומר על סיר קטן עם מים רותחים כשהקערה עם חמרכי הגנאש אינה נוגעת במים אלא מתחממת מהאדים). אפשר גם במיקרו: מכניסים את השמנת לקערה ומכניסים למיקרו ל-15 שניות, מוסיפים את השוקולד ומחממים לעוד 10 שניות. מערבבים ומכניסים שוב למיקרו ל-10 שניות. מניחים ל-2 דקות, מוציאים מהמיקרו ומערבבים. אם השוקולד עוד לא נמס ניתן להכניס שוב למיקרו לכמה שניות. אחרי שהגנאש מוכן, מכסים בניילון נצמד ומכניסים למקרר. 

**לפונדנט:** 

בבן מארי ממיסים את השוקולד והחמאה תוך ערבוב מתמיד עד להמסה מוחלטת וקבלת תערובת הומוגנית. מורידים מהאש ומוסיפים את הקמח והמלח תוך ערבוב עד שהתערובת אחידה. 

שוברים את הביצים לקערת מיקסר ומתחילים להקציף. כשמתחיל להיווצר קצף, מוסיפים את הסוכר בפעמיים. כשהתערובת מגדילה את נפחה וצבעה נעשה בהיר מוסיפים את תמצית הווניל וצבע המאכל תוך כדי הקצפה עד שמתקבל קצף אדום. 

מוסיפים את תערובת השוקולד והחמאה המומסים בתנועות קיפול לקצף עד שהתערובת אחידה. 

מוזגים את התערובת לתבנית הקפקייקס עד למחצית כל תבנית אישית. 

מוציאים את הגנאש ומוסיפים כפית וחצי גדושות מעל תערובת הפונדנט בכל אחת מהתבניות האישיות. מוזגים עוד מתערבות הפונדנט מעט. כל תבנית צריכה להיות מלאה לפחות עד ל-3/4 מהתבנית האישית. 

מכניסים למקרר עד לאפייה משום שהכי טוב להגיש את הפונדנט מיד עם יציאתו מהתנור. 

מחממים תנור ל-180 מעלות. 

מכניסים את תבנית הקפקייקס למרכז התנור ואופים כרבע שעה (ייתכן שפחות האפייה תלויה גם באיכות התנור ופיזור החום שלו וגם בנפח התבניות האישיות, תבניות קטנות יותר יש לאפות פחות וגדולות יותר מעט יותר). 

מוציאים מהתנור, מחלצים את הפונדנט בעזרת סכין מריחה ומגישים – מומלץ להגיש עם כדור גלידת וניל או קצפת, אפשר בלי ואפשר גם וגם.

לחצו על הפעמון לעדכונים בנושא:
------------------------------

* [עוגות, מאפים קינוחים מתכונים](/ty-tag/cakes-0000017f-da2a-d938-a17f-fe2a21fc0000)
* [מתכונים](/ty-tag/recipes-0000017f-da28-dea8-a77f-de6a4ba50000)