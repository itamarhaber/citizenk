---
date: 2021-08-05 08:58:00+03:00
description: ???
source: https://www.haaretz.co.il/blogs/karenhaber/2021-08-05/ty-article/0000017f-f8fc-d887-a7ff-f8fc5bcf0000
tags: דעות
title: ההבדל הקטן בינינו לבין הדינוזאורים
---

בני אדם חיים את היום-יום. הם עושים זאת מאז ומעולם. חיים את "העכשיו" ומנסים לשרוד ומנסים לשרוד/ליהנות (מחקו את המיותר). בני אדם גם מעמידים צאצאים ומוטלת עליהם האחריות לעתידם. גם העתיד של הדורות הבאים זקוק לעזרה - וזה עלינו. לכן, משבר האקלים והמאבק הכלל-עולמי לצמצום השפעתו הסביבתי של האדם ומזעור הנזק שכבר נעשה - גם הוא עלינו. 

ההתקדמות האנושית ב-200 השנים האחרונות ובמאה ה-20 בפרט הייתה אדירה. אך היא באה עם תג מחיר שלא ניתן יותר להכחישו. הניצול של משאבי הטבע, הזלזול בהשלכות וחוסר האחריות הסביבתית הובילו אותנו למקום שממנו יכול להתחיל תהליך ההכחדה של עצמנו, המין האנושי, או לפחות צמצום גודלו באופן מהותי. זה עוד רחוק, זה לא בדור שלנו, אולי גם לא של הילדים. אחרינו המבול, אבל כל מי שעיניו בראשו רואה ומרגיש כיצד חלון ההזדמנויות נסגר. 

הידיעה שכולנו לא נהיה פה כדי לחזות בסוף המר לא יכולה להציל אף אחד מאחריות. אם מנהיגי העולם לא יתעשתו ויפסיקו להתנהג כאילו אין מחר, באמת לא יהיה מחר. אנחנו כבר עמוק בתוך תהליך משברי של התחחמות וההתמודדות עמו צריכה להעסיק את כולנו . כיצד פועלים להבטחת העתיד - זו השאלה. 

הבית הלבן משדר כי סוגיית האקלים נמצאת בראש סדר העדיפויות שלו. נשיא ארה"ב, ג'ו ביידן, מינה עם בחירתו בנובמבר את ג'ון קרי, שר החוץ בממשל אובמה, [לשליחו המיוחד לענייני אקלים](/nature/climate/2021-05-23/ty-article/.premium/0000017f-e9c9-d639-af7f-e9df17690000). זו התפתחות חשובה, אך לא מהפכנית. מנהיגים ברחבי העולם מגיעים עם לא מעט צורות ותכונות, אבל הם אמורים להיות אנשי חזון. כאלה שרואים פני עתיד ורוצים להשפיע עליו לטובה. ספק אם מישהו מהם עדיין עיוור לנקודה שבה אנו נמצאים. אך כדי לשנות, אנו זקוקים למהפכנים. 

מאז הקמתה לפני 73 שנה התרגלה ישראל שביטחונה הלאומי קשור לשחקנים מדינתיים ולא מדינתיים במזרח התיכון. לכן גם התייחסותה למשבר האקלים היא בעיקר ברמה המדינתית. ההישגים שמוצגים בשבועות האחרונים, ובראשם האישור להטלת [מס פחמן על דלקים התורמים להתחממות](/nature/climate/2021-08-02/ty-article/.premium/0000017f-dbca-db5a-a57f-dbea55550000), הם לעג לרש משום שכרגע ישראל משיבה לבעיות האתמול. אי-אפשר להתמודד עם משבר האקלים עם ניסיון לאזן בין אינטרסים כלכליים לצמצום ההשפעה הסביבתית. המשבר לא עוצר כדי שנוכל להתרגל אליו. 

תפישת הביטחון הלאומי של ישראל חייבת להתרחב. בעוד 50 שנה, כשמרבית המדינה תרגיש כמו מדבר ברוב חודשי השנה, לא תהיה חשיבות אמיתית כמעט לכל מה שאנו טרודים בו היום ושופכים עליו סכומי עתק. השטחים הכבושים, הגרעין האיראני, ההתנחלויות. שום נשק ושום סיפוח לא יבטיחו את הביטחון התזונתי, את משאבי המים או את המחסה מפני השמש. שום נשק לא יבטיח חיים. משבר האקלים "לא משחק לפי הכללים" ואם לא נתאים את עצמנו אליו - אנו חותמים על גזר דין מוות בעינויים לעצמנו לעולם החי והצומח. נדרש כאן שינוי מוחלט של פרדיגמה. 

החברה הישראלית נטועה בתוך ההוויה של עצמה. לא נוח לה לדבר על בעיית האקלים. עזבו את חתימת הפחמן שמותירה כל גיחה של מטוס קרב, בואו נדבר על סכומי העתק שאנו משקיעים במה ששום צבא לא ייתן לו פיתרון. אנו מאוד טובים בלהתמודד עם אויבים בשר ודם. להגדיר "אנחנו" ו"הם". מול הטבע אין "הם". יש את הכדור ואת הילדים והנכדים שלנו, העלולים לחיות בעולם שבו במרבית חודשי השנה חם מכדי לשהות בחוץ. הדינוזאורים לא יכלו לעשות כלום לפני שהיה מאוחר מדי עבורם. אנחנו כן.

לחצו על הפעמון לעדכונים בנושא:
------------------------------

* [משבר האקלים](/ty-tag/climate-crisis-0000017f-da29-d938-a17f-fe2b59e90000)