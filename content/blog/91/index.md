---
date: 2021-08-12 08:00:00+03:00
description: ???
source: https://www.haaretz.co.il/blogs/karenhaber/2021-08-12/ty-article/0000017f-f8af-d318-afff-fbef57260000
tags: דעות
title: האמת שאפילו הרמטכ"ל אינו טורח להסתיר
---

ב-1982, כשעלה "הפטריוט", הקברט הסאטירי של חנוך לוין, אף אחד לא ידע שהוא כותב את המציאות של ישראל ב-2021. תחת כותרת "הוראות ביטחון של המושל הצבאי של בית ג'רג'ור" נכתב: 

*עובר אדם ברחוב ומעיף מבטים עצבניים לצדדיו ולאחוריו - ייחשד כמחבל ערבי.  
 עובר אדם ברחוב ומביט קדימה בנחת - ייחשד כמחבל ערבי קר-רוח.  
 עובר אדם ברחוב ומביט השמימה - ייחשד כמחבל ערבי דתי.  
 עובר אדם ברחוב ומבטו מושפל - ייחשד כמחבל ערבי ביישן.  
 עובר אדם ברחוב ועיניו עצומות - ייחשד כמחבל ערבי מנומנם.  
 לא עובר אדם ברחוב - ייחשד כמחבל ערבי חולה.  
 כל החשודים המנויים לעיל ייעצרו. במקרה של ניסיון הימלטות, תיירה יריית אזהרה באוויר. הגופה תועבר למכון הפתולוגי"* 

רשימת ההרוגים הפלסטיניים של השבועות האחרונים מוכיחה שלוין צדק. להיות פלסטיני זה להיוולד לתוך רולטה ישראלית עם כדור שעלול לשאת את שמך. אין דרך אחרת להסביר כיצד נסע הנער [מוחמד אל-עלאמי](/news/politics/2021-07-28/ty-article/0000017f-e6a8-d97e-a37f-f7ed2c1d0000) עם אביו לקנות פיתות בבית אומר ונורה בראשו. לא ניתן להסביר כיצד האינסטלטור [שאדי לוטפי](/news/politics/2021-07-28/ty-article/0000017f-eb77-d3be-ad7f-fb7fa0a90000) נורה למוות ליד הכפר ביתא. לא ניתן להסביר כיצד הנער [מוחמד מוניר א-תמימי](/news/politics/2021-07-23/ty-article/.premium/0000017f-e966-d62c-a1ff-fd7ff4620000) נהרג בנבי סלאח וכיצד לעזאזל לא נשאלות שאלות בישראל. איכשהו זה מתקבל על הדעת שאם ההרוג פלסטיני - בטח יש סיבה. זו כבר לא סאטירה, זו מציאות שכותבת את עצמה ולא צריך צנזורה כי הציבור למד לצנזר את עצמו גם בלי שהתבקש לעשות כן. 

 עברו לתצוגת גלריהההרוג מוחמד אל-עלאמיכשהרמטכ"ל, רב-אלוף אביב כוכבי, [פונה אל מפקדים](/news/politics/2021-08-10/ty-article/.premium/0000017f-f7bf-d460-afff-ffffb8c30000) ומבקש, חלילה לא מורה, להנמיך את גובה הלהבות בגדה, לא צריך לשמוע רק את המילים שנאמרות, אלא גם להבין מה נאמר מאחוריהן. הסיפור הוא שיש ירי לא מוצדק והוא מכוון כלפי פלסטינים. זה הסיפור שאנחנו מסרבים לספר לעצמנו. זה לא מתאים לנרטיב "המוסרי" שחיברנו לעצמנו, גם אם אין עדויות בשטח למוסריות הזו. אם להרוג יהודים רק משום שהם יהודים זו אנטישמיות, לא מגיע שם גם להרג פלסטינים רק מעצם היותם פלסטינים? 

 עברו לתצוגת גלריהההרוג שאדי לוטפי סלים40 פלסטינים נהרגו בתוך שלושה חודשים. הרבה יותר נפצעו מירי חי. אלימות המתנחלים מרקיעה ונראה שלא פעם היא נעשית בחסות צה"ל או בחסות ההתעלמות שלו. הרמטכ"ל לא רוצה הסלמה, אבל ההסלמה כבר כאן, היא גלויה לעין, ובכל זאת ישראל מעדיפה להתעלם. למדנו להקשיב רק למילים ולא למשמעות. כי המשמעות תדרוש דין וחשבון ואת זה שום ישראלי לא רוצה לתת. 

 עברו לתצוגת גלריהההרוג, מוחמד מוניר א-תמימיהכיבוש הישראלי מפורר אותנו מבפנים ומפורר גם כל שבב של מוסר. אנחנו מתחבאים מאחורי מילים חביבות שממציאות את עצמן כל עונה מחדש. לקרוא למאחזים לא-חוקיים "התיישבות צעירה" ולירי של צה"ל על פלסטינים "ירי מוצדק" - לא עושה שום דבר מזה לנכון. רק לנוח יותר. רצח פלסטינים חפים מפשע הוא לא עניין של מה בכך, שלילת זכויות אדם היא לא הכרח, כיבוש קרקע הוא לא אקסיומה ו"ההבטחה האלוהית" אינה רלוונטית מול מציאות. 

בסיפור שאנחנו מספרים לעצמנו, הסאבטקסט מדבר בעד עצמו. הוא נוכח בשיח ואנחנו לא רוצים לראות אותו, אפילו הרמטכ"ל הודה בכך. אנחנו חיים את הסאטירה של חנוך לוין והמציאות שלנו כותבת את עצמה לפי המחזה. רק שאין לנו אומץ לקרוא אותה בקול.

לחצו על הפעמון לעדכונים בנושא:
------------------------------

* [אביב כוכבי](/ty-tag/avivkochavi-0000017f-da56-d938-a17f-fe7eb5950000)
* [צבא](/ty-tag/14348)
* [פלסטינים](https://www.themarker.com/ty-tag/0000017f-da2d-dea8-a77f-de6fa5fe0000)