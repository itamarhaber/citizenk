---
date: 2017-02-23 12:41:00+02:00
description: ???
source: https://www.haaretz.co.il/blogs/karenhaber/2017-02-23/ty-article/0000017f-f8d1-d2d5-a9ff-f8dd96140000
tags: דעות
title: 'מינוי השופטים החדשים: לא מהפכה ולא בטיח'
---

מינוי ארבעת השופטים החדשים המתקבל בצהלולים על ידי הימין וברקוויאם של המקהלה היוונית משמאל בעיקר מעיד על שפל המדרגה התדמיתי אליו הגיע בית המשפט, שהפך לעוד זירת קרב פוליטית בסיקור תקשורתי נרחב. הביקורת המושמעת משמאל, כמו גם תחושת הניצחון מהימין, הן קריאות פופוליסטיות שרק מעידות עד כמה עמוקה הפגיעה ועד כמה זול השיח.

**פיחות מזדחל**

הפוליטיקה הלעומתית שהפכה נחלתה של ישראל יצרה פוליטיזציה חריפה גם של מערכת המשפט שהיא בראשו של הקהל הרבה יותר מאשר בעבודתו הלכה למעשה של בית המשפט. ברור שלתפיסת עולמו של השופט השפעה על עבודתו ופסיקותיו, אולם זה לא נעלם מעיניה של מערכת המשפט ולכן היא מציעה כלים לעבודת השופט שנועדו להגביל את כוחה היחסי של תפיסת עולמו על פסיקתו.

הנטייה האנושית של כל שופט היא למצוא חיזוקים, תקדימים ופרשנויות שיתאימו לתפיסת עולמו ועם זאת הוא מוגבל, זה טיבה של המערכת והכלים שהיא מציעה. תפקידו של בית המשפט עומד בעינו, הפרסונות בתפקיד אינן משנות את מהותו באופן קיצוני. השינוי הפרסונלי, יחד עם תהליכים אחרים שמקורם ברשות המחוקקת, יכול לייצר בסופו של דבר ובתהליך ארוך שינוי מהותי, אבל לשם כך יש צורך בהרבה יותר מתנאי אחד ובהרבה יותר זמן. אבל כל זה אינו מובאים לידיעת הציבור, במציאות בה הכל שמאל-ימין, אין פוסח על בית המשפט. כאשר הכל נבחן דרך מסנן פוליטי, ברור מאליו שהשופט ייתפס קודם כל כפוליטי ופסקי הדין ייתפסו כמוטים ושינוי פרסונלי ייתפס במושגים של ניצחון והפסד.

 עברו לתצוגת גלריהרצונה של שרת המשפטים להחליש את כוחה של המערכת המשפטית, ההבנה הלקויה בדבר תפקידו האובייקטיבי של בית המשפט במדינה הדמוקרטית צריכים לעורר חששצילום: אמיל סלמןהימין שמנסה לצייר את בית המשפט העליון כחבורה של שכורי כוח שביד גסה רומסים את "רצון העם" והשמאל המנסה לצייר אותו כחומת המגן האחרונה של הדמוקרטיה יוצרים הפשטה מיותרת של רשות קריטית במדינה דמוקרטית ויחד מערערים את יסודות הלגיטימציה של בית המשפט בעיני הציבור. לא מינוי השופטים השמרנים צריך להטריד, אלא הפרשנות שהדבר מקבל. המגמות של שרת המשפטים להחלשת המערכת המשפטית מדאיגות, אך מטרידה הרבה יותר חולשתה של הדמוקרטיה הישראלית והתפיסה הפגומה שדמוקרטיה היא עניין של תהליכים ולא של מהות.

**לא מהפכה, מסילה**

תהליך פירוק כוחו של בית המשפט העליון אינו "מהפכה", לא מילולית ולא מעשית. יש כאן תהליך פירור איטי והדרגתי של כוחו של בית המשפט המלווה גם בפגיעה בלגיטימציה שלו ובאמון הציבור בו. מינוי השופטים הוא ניצחון טקטי בקרב אך הוא אינו ניצחון גדול וספק אם יביא לשינוי כל כך עמוק. הוא טוב כי הוא מספק כותרות ומטה דעת קהל. רצונה של שרת המשפטים להחליש את כוחה של המערכת המשפטית, ההבנה הלקויה בדבר תפקידו האובייקטיבי של בית המשפט במדינה הדמוקרטית צריכים לעורר חשש. מינוי שופטים שמרניים הוא רק תסמין והוא הפחות נורא שבהם.

**Carpe diem**

בעידן בו תקשורת ופוליטיקה של פרובוקציות הן נחלת השיח הציבורי, הדגש תמיד בתסמין ולא בבעיה. בעידן כזה יכול השר לביטחון פנים להודיע על 'רצח שוטר על ידי מחבל מתאבד מדעאש' ולהאשים את הח"כ עודה ובלי להתנצל לשנות גרסה תוך 3 שבועות ל'מוות טראגי של שוטר ואזרח'. בדיוק כמו שאפשר לדון לרגע ב"מהפכה המשפטית" או ב"ניצחון המוחץ" עד שיגיע הנושא הבא שאפשר שוב לבחון ברמה הפופוליסטית אך מספקת הגירויים בעידן הקליקבייט.

אבל המציאות הרבה פחות פרובוקטיבית, בסופו של דבר, כפי שניסח זאת טוב ממני השופט ברנדייס, "על מנת לכבד את החוק, על החוק להיות מכובד". תפקידיו של בית המשפט אינם משתנים בעקבות שינויים פרסונליים. השינוי עצמו הרבה יותר אפרפר מהפרשנויות מולטי-קולור שניתנות לו בפוליטיקה ובתקשורת. הוא נע בין אקטיביזם שיפוטי רחב למצומצם ועדיין נשאר בתחומי האקטיביזם. בית המשפט היה ונשאר המגן מפני עריצות הרוב כי זו מהותו. אבל עזבו אתכם עם מהות, תכף מגיע הנושא החם הבא.