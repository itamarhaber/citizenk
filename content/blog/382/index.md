---
date: 2019-04-07 12:20:00+03:00
description: ???
source: https://www.haaretz.co.il/blogs/karenhaber/2019-04-07/ty-article/0000017f-f8a7-d2d5-a9ff-f8af26df0000
tags: דעות
title: גם אם זנדברג מפשלת, אסור שמרצ תמות
---

לקח לי זמן לכתוב את הטור הזה ותהיתי די הרבה איך ואם צריך בכלל לכתוב אותו. רציתי לכתוב שכל חיי הבוגרים הצבעתי מרצ אבל לא בגלל כוח האינרציה או מטעמים סנטימנטליים, אלא משום שבכל מערכת בחירות השיקול שהכריע היה שמרצ מייצגת ערכים שחשובים לי. לא פעם ידעתי אכזבות במהלך 27 השנים האלה, היו הרבה רגעי משבר, כמו התמיכה של מרצ בגירוש ללבנון ב-1992 והתמיכה במבצע "צוק איתן" בימיו הראשונים ב-2014. לתפישתי, היו אלה שני ויתורים אידיאולוגיים בלתי ניתנים לעיכול. 

אבל מערכת הבחירות הנוכחית הביאה את ההתלבטות שלי לשיא חדש. [קיוויתי שגוש השמאל יתארגן אחרת](/blogs/karenhaber/2019-02-19/ty-article/0000017f-f8dc-d2d5-a9ff-f8dc954b0000). אם יש דבר שאני מאמינה בו בכל לבי הוא שהדרך לשינוי בישראל עוברת דרך שבירת הכללים וניתוץ הבלעדיות של מנגנוני מפלגות הנאחזות בציפורניהן בניסיון לחזות בשיבת ימי תהילתן. בתוך כל הפילוג, השנאה, השחיתות, המצב המדיני, המצב החברתי והכלכלי והדה-לגיטימציה לציבור הערבי והשמאל, התשובה נמצאת בערכים של שוויון, דו-קיום, צדק וקיום בכבוד. התשובה לא מצויה בתוויות כמו "שמאל" ו"ימין", אלא בערכים המקפלים תקווה ועתיד מבטיח יותר לדורות הבאים ובמאבק על קיומה של דמוקרטיה. 

קיוויתי שמרצ תפעל בכיוון הזה וגיליתי שגם היא עוסקת בראש ובראשונה בשימור עצמי. שום מפלגה כנראה לא תפרק עצמה מרצון עבור מטרה גדולה יותר - הרווח מכך אולי יהיה גדול אך הסיכון עבור המפלגה, כל מפלגה מהמרכז שמאלה, הוא כזה שאף אחת אינה מוכנה לקחת. גם הניסיון לחבור לגוש אסטרטגי עם מפלגת העבודה נעשה מאוחר מדי ולא היה רציני מספיק. 

 עברו לתצוגת גלריהרשימת מרצ. מצופפים שורות במקום לצמח עמוד שדרהצילום: תומר אפלבאוםאת הלקחים ייאלץ השמאל להפיק אחרי מערכת הבחירות ואין זה משנה מה יהיו תוצאותיה. העובדה שבבחירות לכנסת ה-21 האופציות לשלטון הן "ימין-מרכז" או "ימין הזוי" אינה נובעת בהכרח מכך שהציבור זז ימינה, אלא משום שהשמאל לא מציב את האלטרנטיבה הראויה. במקום ליזום, להיות פרו-אקטיבי ולייצר גוש דמוקרטי יהודי-ערבי, הוא ממשיך לשחק במגרש הישן של "שמאל" ו"ימין", וזאת בשעה שמה שעומד על הפרק היא השאלה "דמוקרטיה - ההיית או חלמתי חלום?" 

אחרי שהרשימות נסגרו, כשאבי גבאי גמגם ימינה, נראה היה שמרצ לא צריכה הרבה כדי להגדיל את כוחה. בעידן שבו השמאל חיוור מהצל של עצמו וחרף כל השינויים והטעויות, מרצ היא עדיין קול לערכים שכל כך חסרים בציבוריות הישראלית: שוויון, דו-קיום, סיום הכיבוש, קידום זכויות אדם, הפרדת דת ומדינה, יושרה וצדק חברתי. רשימתה לכנסת נאמנה לערכים האלה ולכאורה כל מה שהיה צריך כדי "לממש את הפוטנציאל" היה להמשיך ולהציג בדיוק את זה. 

אלא שמרצ, תחת שרביטה של תמר זנדברג, עשתה כל שגיאה אפשרית ומגיעה לישורת האחרונה מתנדנדת על גבול אחוז החסימה. שום תחמושת מהעשירייה הראשונה והמצוינת שלה לא נשלפה לאורך הקמפיין. זנדברג, האשה שמגרדת לא נכון את הציבוריות הישראלית ומעוררת אנטגוניזם (גם בתוך השמאל), היתה הפרזנטורית הבלעדית. לא נבחרת, לא עשייה, לא ערכים - מרצ היא "באשר זנדברג תלך". 

כתבת "כאן" על קמפיין הבחירות של מרצהתחלתי לכתוב את הטור הזה אחרי שהגעתי למסקנה שאין סיכוי שאכתוב נגד מרצ לפני הבחירות, משום שאם אגרום ולו לאדם אחד (אין לי אשליות) לא להצביע לה והיא לא תעבור את אחוז החסימה - לא אסלח לעצמי. הסברתי לעצמי שאולי מרצ עושה כל טעות אפשרית אבל בסופו של דבר היא תמיד נמצאת במקום הנכון. בעוד ששלטי החוצות והסרטונים מלאים בזנדברג עד לקצה ריסיה, הזכרתי לעצמי איזו עשירייה מצוינת יש למרצ ועד כמה הייתי רוצה לראות לפחות את שמונת הראשונים בכנסת הבאה. 

שלושה ימים לבחירות, ברור כי מרצ צריכה לעשות בדק בית. המפלגה חבוטה, הנהגתה מלאת כוונות טובות אך עושה כל טעות אפשרית, הצוות האסטרטגי אינו מבין איפה הוא חי, זנדברג כושלת במבחן המנהיגות וברשימתה מצופפים שורות במקום לצמח עמוד שדרה. המנגנון עסוק בלשמר את עצמו ומבחן הפריימריז לא עמד בציפיות. ועם זאת, כשאני חושבת על הכנסת בלי מרצ - אני נתקפת חרדה. כנסת בלי מרצ היא כנסת בלי אצבע בעין ורק אלוהים יודע כמה היא תזדקק לאצבע כזו. גם ישראל צריכה את מרצ כי היא הקול השפוי והחיוני היחיד שרוצה לראות ישראל אחרת. 

אני לא יודעת מה שולה אלוני היתה אומרת, ובחיי שניסיתי לחשוב על זה כמה ימים, אבל היא בטח לא היתה מוכנה שהרעיון של מרצ ימות רק כי זנדברג מפשלת. וזו הנקודה - הלב של מרצ פועם במקום הנכון והוא צריך כעת שבוחרי המפלגה ינהגו בבגרות ובאחריות שהנהגת מרצ שכחה לקחת. כן, מרצ צריכה תיקון, אבל כנסת בלי מרצ היא עונש שלא מגיע לאף אחד לשלם.