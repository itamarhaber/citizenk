---
date: 2020-03-17 09:34:00+02:00
description: ???
source: https://www.haaretz.co.il/blogs/karenhaber/2020-03-17/ty-article/0000017f-f8fb-d044-adff-fbfb29a20000
tags: דעות
title: 'לימי קורונה דרושה: הורות חדשה'
---

עוד לא הספקנו לעכל את ההחלטה להשבית את בתי הספר עד להודעה חדשה וכבר הגיעה ההשבתה החלקית של המשק. התחושה של אובדן השליטה, קצב ההדבקה וחוסר הוודאות הוא מפחיד ולא ברור מה יהיה השלב הבא, איך זה ייגמר, איך יראה העולם כשנעבור את זה, ובכלל - מה יהיה. אי הוודאות, דאגות הפרנסה וחוסר היכולת לדמיין איך ייראה מחר הם גורמי לחץ לא קטנים. במידה מסוימת, אנחנו חיים היום את התרחיש הכי מודחק בתודעה שלנו - ההכרה בחוסר יכולתנו לשלוט על הכל. ובתוך כל זה, אנחנו גם הורים, מבוגרים אחראים.

אנחנו ערכנו בסוף השבוע את "השיחה" עם הילדים. דיברנו על המצב בצורה רגועה, במלים פשוטות ובלי להסתיר את הקושי. עברנו על כללי ההתנהגות וההיגיינה, הדגשנו את חשיבות קבלת המידע ממקורות אמינים ואת הצורך להישאר רגועים ולצמצם מגע חברתי. דיברנו על שגרה חדשה שהיא אינה חופש, על שעת השכמה (מאוחרת יחסית, ועדיין), על זמן שינוצל גם ללמידה, על כך שמצופה מהם גם להעסיק אחד את השני ולקחת חלק ביותר משימות בבית. יצרנו גם כמה כללים חדשים. כבוגרי חינוך ביתי, הילדים שלנו לוקחים את ההתכנסות בבית יותר בקלות.

זו תקופה שבה מחר נדמה כמו תכנון לטווח ארוך וזריחת השמש היא בערך הדבר הוודאי היחיד. עד כמה שזה קשה עבורנו לילדים זה קשה יותר, וזאת למרות יכולתם הנפלאה לחיות חיים נטולי דאגות. פתאומיות השינוי עלולה להביא עמה לא מעט חששות, ולכן, מעבר לחשיבות ההקשבה הלא שיפוטית למחשבות ולחששות שלהם, הם עשויים לשאול שוב ושוב (בעיקר הקטנים שבהם) על המצב החדש. זה ידרוש מאיתנו, ההורים, לא מעט הכלה וסבלנות בתקופה שבה אובייקטיבית היא מצרך מורכב ואפילו מלחיץ.

עם זאת, הדרך בה נתווך את הנושא לילדים תשפיע על האופן שבו הם תופשים את הסיטואציה ועל יכולת ההתמודדות שלהם. מול חוסר הוודאות אין הרבה מה לעשות מלבד להיות פרקטיים. פירוק התקופה הקרובה לגורמים קטנים שבהם אנחנו יכולים לשלוט או לעשות סדר, יכול לסייע בחיזוק תחושת הביטחון. אנחנו מורגלים לעבוד בזמנים ולכן כדאי לערוך חלוקת זמנים חדשה. ככל שנמצא מהר יותר את הקצב החדש שמתאים לנו - כך יהיה קל יותר להתנהל ב"שגרה" המוזרה הזו שאין לדעת מה יהיה משכה. תחליטו מה עושים לאורך שעות היום, תגדירו מטלות, תנו זמן חופשי (כן, גם מסכים) כדי לתת גם לעצמכם זמן, בין אם לעבוד ובין אם פשוט לנוח ולעכל את המצב.

סבלנות היא שם המשחק בעת הזו. אין מתכון שיציע לבני אדם איך לקבל את המשבר הזה. התקופה הקרובה היא סוג של מבחן על זמן שתלוי בהתנהגות שלנו. החיים המודרניים לא הרגילו אותנו להיות יחד שעות על גבי שעות בתא המשפחתי בלבד. זה יכול להיות סיר לחץ שמתפוצץ וזו יכולה להיות הזדמנות חרף הנסיבות המפוקפקות. הבחירה היא שלנו. "לנשום עמוק" זו לא קלישאה, זה חשוב גם בימי הקורונה.

הבכור שלי שאל אותי אם יצא לי אי פעם לחיות בתקופה כזאת. אין ספק שמאיפה שלא תסתכלו על זה, התקדימיות כאן מבהילה. כל מה שמוכר משתנה לנגד עינינו ואין לדעת מתי מועד הסיום. למעשה, היעדרו של מועד הסיום הוא הדבר המלחיץ מכל. אין ספירה לאחור, אין לאן לכוון. איננו יודעים מה יהיה מבחינת הבריאות, הכסף והחיים כמו שהתרגלנו לאהוב אותם. אפשר להסתכל על מה שאין, ואפשר להסתכל על הילדים שלנו ולזכור שאמנם לא קיבלנו רישיון להביא אותם לעולם, אבל עלינו מוטלת האחריות להעניק להם את כל מה שאפשר.