---
date: 2017-03-30 13:00:00+03:00
description: ???
source: https://www.haaretz.co.il/food/cookingwithkids/2017-03-30/ty-article/0000017f-f8e2-ddde-abff-fce7d6520000
tags: בישול
title: אם חג, שיאכלו גפילטע
---

מי ששואל אם יהיה גפילטע בארוחת החג, מוטב שיתכונן לאפשרות שהוא ימצא עצמו מכין אותו ואף יצא מזה חי כדי לספר. זו עובדה ידועה שלקציצת הדג הזו יחסי ציבור גרועים ולאשמה אבות רבים כך שלא ממש נוכל להפנות פה אצבע מאשימה, אך אצל רובנו היא מתקשרת למשהו בעל גוון חולני הנוטה לאפור, מעוטרת פרוסת גזר בודדה וג'לי רוטט. עם האימג' הזה קשה לעבוד.

לא יהיה שום דבר יוצא דופן בהצהרה שלי שגם אני סירבתי לטעום גפילטע כל ילדותי, זה לגמרי מיינסטרים וזה לגמרי תקף גם לגבי הילדים שלי. לקראת הפעם הראשונה שהכנתי גפילטע בראש השנה, טען קטינא באומץ שלאור העובדה שהשניצל שלי הוא הטוב בעולם, בטח גם הגפילטע טעים. הצהרה חמודה ללא כל ספק שנתגלתה בדיעבד חסרת כל בסיס. אבל אצלי החשיפה ככל הנראה עשתה את שלה, או שזו בכלל האהבה לחזרת, או הגיל, כך או אחרת, מצאתי את עצמי מותנה לאכול גפילטע פעמיים בשנה.

 עברו לתצוגת גלריהבסופו של דבר זו קציצת דג טובהצילום: אייל טואגלאור ההבדלים השונים במסורות הגפילטע, לפני הגפילטע הראשון שהכנתי פצחתי במחקר. בנושא טחינת כל הדג מול טחינת פילה לא ממש נזקקתי לייעוץ – ברור שפילה, גם נותן לקציצה צבע לבנבן ומעט יותר מעורר, שלא לדבר על הטעם והמרקם. הנושא הבא היה כמות הסוכר: בבית סבתי היקית לא ממש הוסיפו סוכר, בבית סבתי הפולניה הוסיפו דג לסוכר ומסתבר שזה בסך הכול עניין של טעם והרגל. אני מעדיפה את זה אי שם באמצע כלומר מתוק במשורה.

אתם וודאי יודעים שגפילטע פיש פירושו דג ממולא. משם הכול התחיל – ממילוי דג שלם ובישולו. למה למלא ככה דג? אין סיבה אחת ברורה, למעט הסיבה הכלכלית – דג זול משמעותית מעוף ובשר, ואולי גם הסיבה ההלכתית, כלומר איסור "בורר". בכל מקרה זה הגיע עד אלינו וזה כאן. מילוי הדג היה גם הוא תלוי באמצעים – דג, ביצים וקצת לחם לעשירים, או בעיקר ביצים קשות ולחם מעובדים עם מה שנשאר מהדג כדי לתת טעם למי שידו אינה משגת. הדגים היו דגי הנהרות שבסביבה ולא קרפיון אם כבר שאלתם. אז מה נשאר מכל זה? קציצות ושם.

משום שאני לא מחובבי הקרפיון, לא הייתה לי שום בעיה לעשות את הגפילטע עם דג מוצלח יותר ואחרי התייעצות עם מוכר הדגים הוחלט על מוסר-ים, אמנם משפחתי אינה מגיעה מאודסה, אבל רק שתדעו ששם זה היה לחלוטין מקובל. איך יצא הגפילטע? ובכן, הראשון היה נהדר וזכה לביקורות נלהבות לא רק בצד שלי, אני פולניה, הקפאתי והבאת גם להורים של הבנזוג שיחיה.

אגב, אני שונאת את מרקם הג'לי שמסביב, לכן הציר נעשה אצלי ללא ראש ועור, חובבי הג'לי מוזמנים כמובן להוסיף לקבלת מראה רוטט.

**גפילטע פיש (כ- 20 קציצות דג)**

**מה צריך?**

**לציר:**

אדרה (עור וראש – למי שרוצה) שנותרו אחרי פילוט של כ- 1.600 ק"ג דג

3 גזרים קלופים וחתוכים ל- 3

2 בצלים גדולים חתוכים לרבעים

שורש פטרוזיליה חתוך גס

2 שיני שום קלופות

1 כפית גרגרי פלפל שחור

6 גרגרי פלפל לבן

1 כף מלח גס

4 כפות סוכר

צרור פטרוזיליה (אפשר גם כוסברה)

2 עלי דפנה (לא חובה)

**לקציצות:**

800 גרם פילה דג טחון (ללא עור ואדרה ושאר מרעין בישין)

3 ביצים

1 בצל גדול מגורד

7 כפות קמח מצה

1 כף מלח

5 כפות סוכר (אפשר פחות)

אחרי שהציר מוכן להוסיף גם גזר מבושל אחד ושני בצלים מהציר (הסבר יבוא)

**איך מכינים?**

**הכנת הציר:**

בסיר הכי רחב מניחים את כל הירקות (לא כולל צרור עשבי התיבול), שאריות הדג, סוכר, מלח, פלפל ועלי דפנה מוסיפים כ-3 ליטר מים ומביאים לרתיחה, כאשר רותח מוסיפים את צרור עשבי התיבול ומנמיכים את האש. מבשלים כשעה וחצי ומקפים פעמיים-שלוש לאורך הבישול.

להסיר מהאש ולהוציא את כל הבצל וכשני גזרים.

להניח להתקרר וכשמתקרר לסנן את הציר לקערה, לשטוף את הסיר ולהחזיר את הציר לסיר.

**הכנת קציצות הדג:**

אם טחנתם את הקרפיון מראש ואני מניחה שכן, אני מכינה את התערובת בשני שלבים. את השלב הראשון מכינים עד שהציר מוכן: מכניסים לקערה גדולה את הדג הטחון, הביצים, הבצל המגורד, קמח המצה, המלח והסוכר, מערבבים ומי שמעז יכול גם לתקן תיבול. לעטוף בניילון נצמד ולקרר.

אחרי שהציר מוכן יש להכניס את הבצלים והגזרים המבושלים למעבד מזון ולעבד עד שיהפכו למחית. להניח להתקרר מעט, לסנן את הנוזלים, לשפוך לתערובת, לערבב היטב ולקרר. אם התערובת קשה, והיא לא אמורה להיות, ניתן להוסיף נוזלים מהציר.

עכשיו הגיע זמן בישול הקציצות בציר. עקרונית יש כאלה הנתונים לתערובת 12 שעות צינון, זה ממש לא חובה, אפשר גם רק שעה-שעתיים.

מביאים את הציר שוב לרתיחה. כאשר הוא רותח ניתן ליצור כדור קטן מהתערובת ולבשל אותו כמה דקות ואז ניתן לטעום כדי לבדוק אם צריך לתקן את התיבול (כדאי לבדוק – אל תתעצלו). אם הכול טוב, יוצרים קציצות אובליות ומבשלים כמו קציצות המכסה שכבה אחת של הסיר למשך כחצי שעה בכל פעם. מוציאים את הקציצות. אחרי שכל הקציצות מוכנות. מניחים להן שיצטננו.

בינתיים מצננים את הציר ושוב מסננים אותו. מניחים לו שיתקרר.

לחתוך את הגזר המבושל האחרון שנשאר לפרוסות.

אם אתם לא מגישים מיד, מכניסים את הקציצות לקופסא ומכניסים למקרר. ניתן להכניס את הקציצות לקופסא, לשפוך מעליהן את הציר, להניח את הגזר ואז לקרר.

מה עכשיו? שיישארו במקרר עד להגשה – יש שם ארבעה קירות וחושך – תנאים אופטימליים לפולנים, סליחה לגפילטע פיש. 

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)