---
date: 2017-06-15 12:00:00+03:00
description: ???
source: https://www.haaretz.co.il/food/cookingwithkids/2017-06-15/ty-article/0000017f-f8b3-d47e-a37f-f9bfed5a0000
tags: בישול
title: תבשיל קינואה עם בצל ופטריות
---

קינואה היא טריגר ליותר מדי אנשים להגיד איכס, ככה זה כשיחסי הציבור שלך הם בעייתיים והקינואה היא מקרה מובהק. אפשר לקוות שקרב הקינואה עדיין לא אבוד, זה יהיה חבל במיוחד אם הוא כן. קינואה טובה בקבלת טעמים ולכן היא תוספת מעולה וזה בלי לדבר על העובדה שמדובר במזון-על מלא בערכים תזונתיים. העובדה שנכנסה לקטגורית האוכל המסיונרי ושכל מי שאינו במיינסטרים הקולינרי מדבר בשבחה לא עשתה לה טוב. מבחינה תדמיתית לשם היא מנוכסת ולכן פטורה במסגרת הממבו-ג'מבו הניו אייג'י. אבל אם זה כך ההפסד הוא של כולם.

קינואה בריאה בזכות ולא בחסד וטעימה בחסד ולא בזכות. בחיבור נכון של טעמים אין סיבה לא לאהוב אותה ולהחרים אותה רק כי אתם בתחושה שדוחפים את זה לגרונכם. זה לא מוצדק ובעיקר נוגד כל היגיון. לקינואה יתרונות תזונתיים מובהקים: אחוז סיבים תזונתיים גבוה, כלומר משביעה לאורך זמן ומיטיבה עם העיכול, ריכוז חומציות אמיניות חיוניות גבוה מה שהופך אותה למקור חלבון איכותי ויש בה מינרלים חיוניים כמו מגנזיום וברזל.

כל אלה אמורים להפוך אותה למועמדת מצוינת להוספה לתפריט השבועי, תוסיפו את העובדה שבלאו הכי כולנו מכינים תוספות, שגיוון זה כיף ושמשך ההכנה של קינואה לא גדול משמעותית מזה של אורז ובטח נמוך משל תפוחי אדמה והנה עוד סיבה הגיונית להוסיף אותה.

את הקינואה הכרתי לילדים לראשונה במתכונת מתקתקה של סילאן וסויה. אחר כך עשיתי ניסיונות נוספים לחבב אותה באופנים אחרים, הצלחה נרשמה בקרב ילדים של אחרים אבל לא עם שלי. הפעם החלטתי לנסות משהו אחר ולמרבה הפלא הוא הצליח למעלה מהמשוער והיו לי ציפיות כי בצל מטוגן ופטריות זה טריק שעובד עם כל דבר.

**קינואה עם בצל ופטריות**

**מה?**

בצל קטן

1.5 כוסות קינואה

2 כפות שמן

רוטב סויה

2 בצלים

חצי חבילת פטריות טריות

**איך?**

שופכים את הקינואה לקערה ומניחים לה להעלות קצף, שופכים את המים ושוטפים כך עוד פעמיים-שלוש, שופכים למסננת ושוטפים מתחת למים זורמים ומניחים בצד.

קוצצים את הבצל דק-דק.

מחממים את השמן בסיר בינוני על להבה בינונית ומטגנים את הבצל עד שמזהיב, מוסיפים את הקינואה ומטגנים קלות.

מוסיפים 3 כוסות מים, מעט מלח וסויה (עניין של טעם אבל לפחות 4 כפות) ומביאים לרתיחה, מערבבים, מנמיכים את האש ומבשלים כעשרים דקות או עד שהמים ייספגו.

בינתיים פורסים את שני הבצלים לטבעות, מטגנים במחבת משומן על אש בינונית ומערבבים מדי פעם, אני מנמיכה את האש ומוסיפה לבצל כחצי כפית סוכר חום, זה ממש לא חובה.

פורסים את הפטריות לפרוסות.

כשהבצל קרוב למידת העשייה שאתם רוצים (זהוב או מעט שחום), מוסיפים את הפטריות, מתבלים במלח ופטרוזיליה ומגישים מעל הקינואה.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)