---
date: 2020-08-20 08:00:00+03:00
description: ???
source: https://www.haaretz.co.il/blogs/karenhaber/2020-08-20/ty-article/0000017f-f8f9-d887-a7ff-f8fdbea10000
tags: דעות
title: העיקר ששר החינוך לא מפחד מ-1 בספטמבר
---

הקורונה חושפת כמעט בכל תחומי החיים את החוליות החלשות של החברה, ולעתים גם מזרזת את שחיקתן. ניתן לראות את זה בעולם כולו וממשלות, אפילו הקפיטליסטיות ביותר, מיישמות מדיניות סוציאל-דמוקרטית. זה בולט במיוחד בשוק התעסוקה, הסובל מהאצת תהליך היעלמותם של מקצועות, שינוי דפוסי העבודה ואימוץ מודלים גמישים יותר.

בישראל, הפגיעות נוכחת כמעט בכל תחום - החל מחוסר היציבות של המערכת הפוליטית, דרך השיתוק הכלכלי והכללי (ע"ע התקציב) וכלה נזקים מערכתיים, בעיקר בתחומים שהוזנחו משמעותית כמו מערכת הבריאות והחינוך.

לא יהיה זה נמהר לומר שידוע וברור לכולם שמערכת החינוך, המפגרת ממילא אחר המערכות של מרבית המדינות המפותחות, לחלוטין לא מוכנה לתחילת שנת הלימודים. הזמן שקיבלה המערכת להתכונן ל-1 בספטמבר לא נוצל כראוי והניסיון להלביש על המצב החדש פתרונות המזכירים את הדפוסים הישנים, דינו להביא לתוצאות הרחוקות מאופטימליות. התרחיש הזה נבנה לנגד עינינו ולא צריך היה להיות מומחה כדי לראות אותו מתממש. אלא שמה שמתאים לבדיחת רשת לא אמור להיות סיפור חיינו.

שנת הלימודים הקודמת הסתיימה בפיאסקו, אין דרך אחרת לתאר זאת. הכתובת היתה על הקיר כבר בתחילת מאי. אבל אם את הכישלון של תש"פ אפשר עוד להסביר בלא מעט סיבות הגיוניות, את הכניסה לתשפ"א מעמדה של נחיתות, חוסר ארגון והיעדר תשתיות מתאימות כבר אי אפשר לתרץ. זה כבר פשוט חוסר אחריות מוחלט. אם את מדיניות התגובתית והלא גמישה של שנת הלימודים הקודמת עוד איכשהו אפשר היה להסביר בפתאומיות (נניח) של הקורונה, כלום מזה לא תופס על שנת הלימודים הבאה. 

מישהו לא הכין פה את השיעורים שקיבל לקיץ, ואלה לא התלמידים או המורים, זה משרד החינוך. כששר החינוך, יואב גלנט, מפריח סיסמאות צבאיות בנוסח "[התלמידים צריכים לדעת ששר החינוך לא מפחד](https://www.ynet.co.il/article/SkamAGZMv)", מי שצריך לפחד הם כל ההורים. הם צריכים לפחד כי מערכת החינוך אינה שדה קרב והיעדר הפחד אינו אינדיקציה לאומץ, אלא לקהות חושים ולחוסר הבנה משווע. גלנט כן צריך לפחד, כי המערכת שעליה הוא מופקד לא ערוכה לשנה החדשה ולמציאות החדשה. המחיר של זה יהיה לא רק צמצום בתכני הלימוד (במערכת שגם ככה אינה עומדת בסטנדרטים של ידע והשכלה), אלא תאונת שרשרת בעלת נזק מתמשך למשק הישראלי ולתלמידים עד לכניסתם לשוק העבודה.

כבר שנים ידוע שבית הספר במתכונתו הנוכחית אינו משיג את מטרתו. כלומר, אינו הופך את הבאים בשעריו לאזרחים בוגרים ערכיים, משכילים, יצירתיים ובעלי אחריות חברתית. עד עכשיו היו בתוך המערכת הסטגנטית הזו המון חסמים פנימיים שמנעו כל שינוי מהותי ומה שכן קרה - נעשה באופן מדוד ואיטי. הקורונה הציבה למערכת החינוך אתגר, אבל היא אינה עומדת בו. שום יצירתיות, שום ניצול נכון של משאבים, שום פתרונות.

ניתן היה לנצל את החודשים האחרונים ליצירת מערכי שיעור כלל ארציים, שיאפשרו למורים להתפנות לצרכים של התלמידים ולכוון אותם להוראה של המאה ה-21. אך במקום תוכנית ברורה, משרד החינוך שולף סיסמאות. במקום חיפוש פתרונות יצירתיים, הוא מנסה להלביש את המוכר על החדש בליווי מסכות וסבון לידיים. כל התוכניות שהוצגו עד כה הן טכניות. אין בהן כל מהות. לא צריך יותר מאשר להיכנס לאתר משרד החינוך כדי להבין את גודל הפארסה. מרבית המסמכים שם לא אומרים כלום. יש הנחיות להתמודדות הבריאותית עם הקורונה, אין הנחיות חינוכיות אמיתיות.

באופן אירוני למדי לחיצה על הרובריקה "הנחיות לחזרה לשגרת הלימודים" באתר משרד החינוך מובילה להודעת שגיאה. שנאמר, תדע כל אם ישראלית כי חינוך ילדיה מופקד בידי אלוף (במיל'). אז אולי הם לא יצאו משכילים, אבל הם בטח לא יצאו פחדנים. רק לא פחדנים.