---
date: 2020-10-01 17:10:00+03:00
description: ???
source: https://www.haaretz.co.il/food/cookingwithkids/2020-10-01/ty-article/0000017f-f8e2-d318-afff-fbe3c76d0000
tags: בישול
title: עוגת לימון בחושה פשוטה ומעולה
---

אחת העוגות האהובות עליי היא עוגת לימון בחושה, כזו שממלאת את הבית בניחוחות נפלאים ועושה חשק להמשיך ולזלול, סליחה – ליישר. לאורך תקופה לא קצרה היא היתה עוגת הבית שלנו וזכתה לאהדה רבה, אבל איכשהו בתקופה האחרונה היא נזנחה. כשהשבוע שאלה חברה בטוויטר על עוגת לימון מיד חיפשתי בספריות במחשב רק כדי לגלות שמעולם, אבל מעולם, לא פרסמתי את המתכון לעוגה. בינינו זו שערורייה ושערוריות מוכרחים לתקן, חוץ מזה שהבטחתי לריקי שאפרסם.

מה על הצלחת? עוגה במקור לימונית, אבל מתאימה גם עם ליים, שעכשיו יש בשפע (בעוד הלימונים מחכים לתורם). היא לא דורשת הרבה מאמץ והתוצאה היא כזו ששווה מאמץ, כך שיש כאן בונוס מובנה. היא אוורירית, לא מתוקה מדי ועובדת נפלא בכל שעה משעות היום בטעם שמעלה אסוציאציות לרוח סתיו – אל תשפטו.

מכיוון שרצה הגורל והמיקסר שלי מת בסגר (אל תתנו לי להתחיל עם התלונות והנהי שאין את המיקסר המקצועי שאני רוצה עכשיו בארץ), אני יכולה להעיד שקל להכין את העוגה בעזרת מטרפה. חשוב לא להמיס את החמאה אלא לתת להגיע לטמפרטורת החדר ואז היא רכה ונוחה לעבודה. מומלץ גם שהביצים יהיו בטמפרטורת החדר ולא קרות. לא צריך להיבהל מכמות הבחישה – הכל מתערבב בקלות ולא דורש המון עבודה, מה שכן חשוב להימנע מבחישת יתר. רבע שעה עבודה במקסימום כולל שטיפת כלים.

**עוגת ליים/לימון בחושה ואוורירית (תבנית קוגלהוף 24, אפשר גם שתי תבניות אינגליש קייק)**

 עברו לתצוגת גלריהעוגת ליים/לימון בחושה ואווריריתצילום: קרן הבר**מה?**

**לעוגה:**

2.25 כוסות (315 גרם) קמח לבן

1/2 כפית (3 גרם) מלח

1/2 כפית (1.5 גרם) סודה לשתייה

150 גרם חמאה רכה בטמפרטורת החדר

כוס (200 גרם) סוכר לבן

3 ביצים גודל L

קליפה אחת של לימון (או ליים וחצי), מגורדת (לפחות כפית גדושה אחת)

150 מ"ל שמנת מתוקה

0.2 כוס (בערך 50 מ"ל) מיץ ליים או לימון סחוט

גיוון: ניתן להוסיף לתערובת היבשה 100 גרם אגוזי מלך, או שקדים מולבנים, טחונים דק

**לציפוי:**

100 גרם אבקת סוכר

מיץ מליים סחוט אחד

 עברו לתצוגת גלריהעוגת ליים/לימון בחושה ואווריריתצילום: קרן הבר **איך?**

מחממים תנור ל-170 מעלות.

אם משתמשים בתבנית סיליקון אין צורך לשמן, בכל תבנית אחרת יש לשמן.

בקערה גדולה מערבבים את החומרים היבשים: קמח, מלח, סודה לשתייה.

לקערת מיקסר מכניסים את החמאה והסוכר (ניתן גם לטרוף בעזרת מטרפה או מיקסר ידני) ומפעילים על מהירות בינונית, עד שמתקבלת תערובת במרקם קרמי.

מוסיפים את הביצים אחת אחת תוך כדי הקצפה או טריפה במטרפה.

מוסיפים את גרידת הלימון/ליים וממשיכים עד שמתקבלת תערובת הומוגנית.

מוסיפים את תערובת החומרים היבשים ואת השמנת לסירוגין ומחלקים ל-3, כלומר: מוסיפים שליש מהתערובת היבשה לתערובת הביצים והחמאה, טורפים היטב ומוסיפים שליש מהשמנת וטורפים היטב. שוב מוסיפים את התערובת היבשה, טורפים, מוסיפים שמנת וטורפים ובפעם האחרונה – מוסיפים את התערובת היבשה, טורפים היטב, מוסיפים את השמנת, טורפים ומוסיפים את מיץ הליים/לימון הסחוט עד שמתקבלת תערובת הומוגנית ולא יותר.

מעבירים את תערובת העוגה לתבנית ואופים בערך שעה (תלוי בתנור) במרכז התנור. הדרך לבדוק אם העוגה מוכנה היא לנעוץ קיסם – אם הוא יוצא נקי, העוגה מוכנה. מוצאים מהתנור ומצננים על רשת.

**בזמן הזה אפשר לעשות את הציפוי:** מערבבים בקערה את אבקת הסוכר ומיץ הלימון עד שלא נותרים גושים.

אחרי רבע שעה של צינון הופכים את העוגה על צלחת הגשה.

יוצקים את הזיגוג על העוגה בטפטופים ומניחים לזיגוג להתקשות מעט.

בקופסה סגורה ניתן לשמור במקום יבש ומוצל כיומיים ובמקרר שבוע, אפשר גם להקפיא (4 חודשים גג), אבל בינינו – מה הסיכויים שיישאר?

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)