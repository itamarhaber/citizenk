---
date: 2021-11-25 10:39:00+02:00
description: ???
source: https://www.haaretz.co.il/blogs/karenhaber/2021-11-25/ty-article/0000017f-f896-d044-adff-fbffe59d0000
tags: דעות
title: מול הוואקום הזה, אי-אפשר לחזור לאחור
---

את הקורונה לא ניתן עדיין לסכם, אבל אם יש כיוון ברור שאליו אנחנו צועדים, הרי זה הניסיון להחזיר את השגרה המוכרת טרום-עידן המגפה. אותה שגרה שהרגישה לא פעם לוחצת, אולי אפילו קצת לא מתאימה, אבל מוכרת לנו ואנחנו יודעים כיצד להתנהל בה באופן די אוטומטי. באופן טבעי, קל יהיה לשוב למסלול הזה, השאלה היא אם בתוך האוטומט הזה לא איבדנו את מבחן המציאות.

אנחנו מסתכלים על עצמו ומכוונים את עצמנו בהתאם לאחר ומחפשים את הדרך להגשים את עצמנו, אך לא בוחנים זאת ביחס למציאות עצמה. האם התבניות שבתוכן אנו חיים עדיין מתאימות - זו שאלה שאיננה נשאלת. אם נביט אל ההסדרים החברתיים נגלה שהתפישה שלנו לגביהם כמעט לא עברה שינוי או עדכון. כך זה בשוק התעסוקה, בבתי הספר, במערכות יחסים, מסלול החיים ותפישת המשפחתיות. התרגלנו שלא לבחון זאת. אנו מקבלים אותם ברצון למרות שלא ייתכן שהשפעת השינויים פסחה עליהם.

במילים אחרות, אנחנו רואים את העולם, קולטים שהוא מתנהג אחרת ובכל זאת מתעקשים שלא לנוע לעברו, ואולי אפילו מעכבים את ההתפתחות אליו. כבר מזמן היינו צריכים לשאול את עצמנו אם אורח החיים שלנו מתיישב עם המציאות ואם השעתוק והשימור שלנו תורמים לעולם טוב יותר, ברמה האישית ובכלל.

משבר האקלים הוא דוגמה מצוינת לאתגר שדורש שינוי מהותי בהתנהלות האנושית על כל רבדיה. למשל, ברור שאין עוד טעם לתכנן מרכזי קניות בערים ושיחידות מגורים וריאות ירוקות הן הדרך הנכונה לנצל את הקרקע. המסחריות ותרבות הצריכה הן אלה שצריכות להשתנות מהותית. באותו אופן, העבודה במשרדים צריכה להצטמצם ועבודה מהבית אמורה להפוך להרבה יותר מקובלת. יש בזה את כל ההגיון התכנוני, הכלכלי והסביבתי. בתי הספר צריכים לפעול במתכונת שתאפשר גם מתן כלים מתאימים ללמידה, אבל גם להיבנות כך שתתאים לעומסי חום שלא יאפשרו את שליחת הילדים אליהם.

אם נהיה נאמנים לתמונה שמציבה בפנינו המציאות, בכל תחום, פרטי ולאומי כאחד, נגלה כי הכלים שלנו ליישום חיים טובים, בטוחים ומוסריים יותר - לא עוברים את מבחן המציאות. אנחנו מחפשים את הפתרונות תוך דפוסי החשיבה שיצרו את הבעיות, וכך זה בוודאי לא יכול לעבוד. הסטגנציה היא התרחקות מהפעולה הראויה והתנערות מאחריות.

באופן די אירוני דווקא הקורונה איפשרה לעולם לעשות ריסטרט. אך במקום להקים מתוך המשבר הזה הזדמנות לשבירת תבניות, נראה שהניסיון הוא לחזור אחורה. אל תוך הוואקום שמציעה המציאות נכנס הפופוליזם וממסך את מה שהאנושות תמיד התיימרה לחתור אליו - האמת. מבלי להכיר בה, כואבת וקשה כמו שהיא, נעסוק בעיקר בהישרדות ולא בהגשמה. 

לחצו על הפעמון לעדכונים בנושא:
------------------------------

* [משבר האקלים](/ty-tag/climate-crisis-0000017f-da29-d938-a17f-fe2b59e90000)