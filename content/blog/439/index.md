---
date: 2018-09-06 13:16:00+03:00
description: ???
source: https://www.haaretz.co.il/food/cookingwithkids/2018-09-06/ty-article/0000017f-f8eb-d2d5-a9ff-f8ef5a470000
tags: בישול
title: 'גבוהה, עסיסית ומתוקה במידה: מתכון לעוגת דבש מושלמת'
---

הרומן שלי עם העוגה הזו התחיל לא טוב ומזל שזה לא גרם לי לזנוח אותה. הסיפור פשוט ומתחיל ב- 1982, אני בת 8 וסבתי הייקית הגיעה אלינו לפני ראש השנה והתחילה עם הבישולים לחג. אני החלטתי שהפעם אני לא אהיה רק על תקן עובד מטבח והתנדבתי לאפות את העוגה. זו היתה העוגה הראשונה שאי פעם הכנתי לבד. סבתא פיקחה מרחוק וכששאלתי איזה שמן להוסיף היא לא ממש הבינה את השאלה, אצלה בבית היה רק שמן צמחי אחד ושמן זית לא היה חלק מהרפרטואר. הסתכלתי על שני הבקבוקים, אחד נשא את הכיתוב "מעולה" – מה כבר יכול להיות? יצאה עוגה נפלאה, הריח מושלם, גבוהה ומעוררת תאבון.

רגע התהילה היה קצר ביותר וארך בדיוק כמספר השניות שלקחו לאחותי לבצוע, לטעום וגם, ובכן, להיחנק. מיד אחרי שהתאוששה החל מבול הבדיחות כמיטב המסורת הייקית. עקרונית זה אמור היה לדאוג להרחקתי מהמטבח לנצח, אבל בבוקר החג התגנבתי למטבח והכנתי מחדש את העוגה והפעם כמו שצריך, מאז היא מלווה אותי, שנה אחרי שנה.

עבור ל-2018, ווטסאפ בקבוצת כיתה ז' מבקש הורים מתנדבים להכנת עוגה למורה. יש לי את העוגה המושלמת, עכשיו גם לכם.

**עוגת דבש קלילה (תבנית עגולה 28)**

 עברו לתצוגת גלריהצילום: קרן הבר**מה?**

5 ביצים

3/4 כוס (150 גרם) סוכר

1/2 כוס (120 מ"ל) שמן (או 170 גרם חמאה)

3/4 כוס (250 גרם) דבש

1 כפית קינמון

קורט מלח

1.5 כוס (210 גרם) קמח

1 כפית (3 גרם) אבקת אפייה

\* אפשר להוסיף כוס אגוזים טחונים דק

**איך?**

מחממים תנור ל-180 מעלות.

משמנים תבנית.

מפרידים בין החלמונים והחלבונים, את החלבונים מעבירים לקערת מיקסר ואת החלמונים לקערה יבשה.

מתחילים להקציף את החלבונים ומוסיפים את הסוכר בשתיים-שלוש פעימות עד שמתקבל קצף מבריק וגמיש.

מוסיפים לחלמונים תוך כדי ערבוב איטי את השמן והדבש. אחרי התערובת אחידה מוסיפים את הקינמון והמלח ומערבבים. מוסיפים אותם בתנועות סיבוביות ועדינות לקצף.

מערבבים בקערה נוספת את הקמח, אבקת האפייה ואם רוצים גם את האגוזים הטחונים ומוסיפים אותם לתערובת בשתי פעמים תוך כדי ערבוב, עד שהקמח נטמע לחלוטין.

יוצקים את התערובת לתבנית ומכניסים לתנור ל-50 דקות, אבל רק אחרי שבודקים באמצעות קיסם שנועצים במרכז שהעוגה מוכנה – כלומר שהקיסם יוצא נקי.

מוציאים מהתנור ומצננים כעשר דקות ואז ניתן לחלץ מהתבנית.

אם רוצים ניתן להוסיף זיגוג, זה הופך את המראה שלה למבריק יותר:

100 גרם אבקת סוכר, 2 כפות מים חמים, 2 כפות מיץ לימון – לערבב היטב ולהבריש על העוגה כשהיא חמה.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)