---
date: 2020-12-29 15:11:00+02:00
description: ???
source: https://www.haaretz.co.il/family/homeschooling/2020-12-29/ty-article/.premium/0000017f-f8af-ddde-abff-fcefa4e40000
tags: חינוך
title: אפשר לדבר על שוויון מגדרי עד מחר, אבל מה עם ליישם אותו?
---

כששואלים אותי איך היתה ההתאקלמות של הילדים שלי בבית הספר, התשובה הכללית היא - "טוב". למעשה אין לי תשובה אחת, כי כל צאצא הוא אדם שונה שהגיע לכיתה ומחנך אחרים ולכל אחד מהם האתגרים שלו. ההתאקלמות של הבכור היתה טבילת האש שלנו, והעובדה ששני אחיו החליטו להירשם ללימודים שנה אחריו היא ההוכחה שההתנסות נראתה לכולנו נכונה ומתאימה. אבל זה בוודאי לא היה תהליך קל.

לכאורה העובדה שהבכור (ואחר כך גם אחיו) בחר בבית הספר מקלה על העניין - בסך הכל כמה ילדים אתם מכירים שבחרו ללכת לבית הספר מרצונם החופשי? אבל הכניסה לבית ספר חדש כשאתה בכלל לא מכיר את הפורמט ועוד לכיתה שכמעט כל החברים בה מכירים זה את זה עוד מהגן, ממש לא פשוטה - רחוק מזה. הוא עשה את זה באופן מעורר השתאות אבל זה לא היה נטול קושי. לא פעם נשלחו לעברי הערות כועסות על הבחירה בחינוך ביתי שעשתה אותו "שונה".

שלוש שנים קדימה. השבוע הבכור, היום י"בניק, חזר הביתה מבית הספר וביוזמתו פצח בשיחה ארוכה וכנה של אדם צעיר, רגיש וחושב על חוויית החינוך הביתי שלו. הוא ניסח שלושה דברים ששימחו אותי במיוחד, בעיקר משום שאלו בדיוק הדברים שבתחילת דרכי כאמא לא ידעתי לנסח במדויק - אבל זה מה שרציתי כהורה לממש. נושא אחד היה המשפחתיות החזקה של המשפחה הגרעינית שלנו, האהבה, הקשרים החזקים, הפרגון, הכנות, האמון והתקשורת; הדבר השני היה הערכים שעושים אותו אדם - כמו ראייה שוויונית, חשיבה ביקורתית, חמלה, חתירה לצדק, לקיחת אחריות ונימוס (כן, תודו שזה מפתיע); השלישי היה מבחינתו שלימדנו אותו לחשוב, לשאול שאלות, להיות יצירתי ורחב אופקים.

עזבו את העובדה שהצטערתי שאין לי מכונת זמן לחזור אל עצמי בכל כך הרבה נקודות זמן ולהשמיע לי את השיחה הזו עם הבכור, בעיקר ברגעים שתהיתי אם בחרנו נכון. במידה מסוימת זה גם הבהיר לי את טיבו של "השונה" שהוא הטיח לעברנו בכעס לא פעם. לגדל ילד בבית, זה מחד לגדל אותו עמוק בתוך העולם הממשי מאשר במערכת מנותקת, אך מאידך זו גם בועה. בועה שמאפשרת לגדל אותו הרחק מכל מיני הטיות חברתיות שבסופו של דבר, נרצה או לא נרצה, חודרות עמוק לבסיס ההגדרה של אדם.

Tackling Gender InequalityTEDx Talks**ילדות מהממות וילדים מוצלחים**

ניקח למשל את רעיון השוויון המגדרי. אחד הדברים שנאמרו לי לא מעט היה שהישארותי בבית מעבירה מסר פטריארכלי שנוגד את הרעיון הפמיניסטי, כך שהילדים שלי יגדלו עם מסר לא שוויוני של אבא עובד ואמא בבית. מעבר לעובדה שבעיניי פמיניזם הוא בין היתר גם העצמאות לבחור בכל דרך של הגשמה עצמית שנראית לי כאדם, שוויון הוא נושא מורכב ובטח לא מתחיל במשוואה "אמא עובדת, אבא עובד". פיתוח תודעת שוויון הוא לא בדחיסת סיסמאות למוחם של ילדים, אלא ברכישתה לאורך זמן ובעקביות המסרים - ודווקא בהקשר זה יש לחינוך הביתי יתרון עצום.

בהכללה גסה ניתן לומר שבתוך המערכת החברתית שאנחנו חיים בה בכלל ובבתי הספר בפרט, נשלחים לא מעט מסרים סותרים. הגורמים לכך רבים. אנחנו אמנם מצויים בתוך מהפכה שלא הסתיימה, אבל לאורך 14 שנים במערכת החינוך, התלמידים בישראל עדיין נחשפים למסרים של אי שוויון. בחלק מהמקרים מתעורר מאבק מוצדק, אבל לרוב אי השוויון עובר מתחת לרדאר.

כשייצוג של בנות הוא צבע ורוד, סטיילינג, קניות ונסיכות; ואילו בנים מאופיינים בצבעי כחול וירוק, לוחמים, ספורט, כדורגל ומכות, זוהי לא הכרה בשוני, אלא הסללה פנימית של אי שוויון מובנה. כשבחוברות חשבון רותי מסדרת פרחים ועמוס משחק בגולות, שי-לי קונה ליפגלוס וליאם קלפי כדורגלנים, בחברה שבאופן גורף מסלילה ילדות להיות "מהממות" וילדים להיות "מוצלחים" - אפשר לדבר על שוויון מגדרי עד מחר; כשאורך מכנסיים קצרים של בנות הוא הנושא, ולא קוד הלבוש של כל התלמידים; כשיש הפרדה בין בנים ובנות; כשפחות בנות לומדות מדעים מדויקים ומתמטיקה. אנחנו יכולים להיות הכי שוויוניים בבית, אבל כל עוד החברה לא מיישמת את אותו קוד, יש מסר סותר שעובר לילדים והוא פוגע במאמץ לייצר שוויון תודעתי.

בשנים הראשונות לחייו של הבכור, הבנזוג היה המון בנסיעות לחו"ל. לא הרבה אחרי שהמרכזית נולדה היתה תקופה שהוא היה בבית, בין עבודות. יום אחד החלטנו לעשות קצת שיפוצים והוא הלך להוציא את ארגז הכלים. הבכור, שהיא אז בן שלוש וחצי, רץ אליו לשאול אם אמא הרשתה לו להשתמש בכלי העבודה. למעשה בחינוך ביתי בנים ובנות באמת גדלים ביחד, בחבורות; אין חוגים שהם רק לבנים או רק לבנות, אין קבוצות שאינן מעורבות ואין "איכסה" בנים, או בנות. כשקטינא נכנס לכיתה ג', הוא לא ממש הבין את הקטע שהבנים והבנות לא ממש מתערבבים שלא בפעולות יזומות. עד שנכנס לבית הספר את תפקיד "החבר הכי טוב" איישה בכלל בת.

הנה "שוני" שגם במידה רבה מסמל את הפער בין מה שאנחנו כהורים רוצים להעניק מבחינת ערכים, וממול המסרים הסותרים שמגיעים מהחברה - לא משנה כמה נתאמץ להרחיקם. כשהילד שלי אמר שהוא שונה, הוא למעשה התכוון שלא מעט מהדברים שהוא עשה, התמימות בשאלות שלו, הרצון שלו לחפש היגיון במטלות, לשאול שאלות, ההתעניינות שלו בשלומם של חבריו לכיתה - כל הדברים שהוא עשה ונראו בהתחלה קצת מוזרים וחריגים בנוף, הם בעצם כל הדברים שעושים אותו מי שהוא, הדברים שעושים אותו אדם. בעיניי זו הוכחה שעשיתי משהו טוב. לפחות שלושה כאלה.

כתיבת הטור הנוכחי הביאה אותי לחשוב על משפט שלא פעם אני שומעת, האומר ש"חברת ילדים יכולה להיות רעה". התחלתי לכתוב שמניסיון התבוננות שלי בילדים, אני מתרשמת שילדים נולדו טובים, וחוסר היכולת שלהם לקבל - שמתפתח בגילים יחסית מוקדמים - הוא פרי של חברה לא מקבלת שמעבירה את הכלים האלה לילדים דווקא דרך המערכת, אבל זה כבר נושא לטור הבא.

*מוזמנים לשלוח שאלות ונושאים לדיון למייל [LegadelBabait@gmail.com](mailto:LegadelBabait@gmail.com)*

לחצו על הפעמון לעדכונים בנושא:
------------------------------

* [מערכת החינוך](https://www.themarker.com/ty-tag/0000017f-da36-d938-a17f-fe3ea62f0000)
* [שוויון מגדרי](https://www.themarker.com/ty-tag/gender-0000017f-da29-d42c-afff-dffbdaaa0000)
* [הורות](/ty-tag/parenthood-0000017f-da26-d938-a17f-fe2ebef50000)
* [חינוך](https://www.themarker.com/ty-tag/0000017f-da2f-d494-a17f-de2f87270000)