---
date: 2019-08-22 10:13:00+03:00
description: ???
source: https://www.haaretz.co.il/food/cookingwithkids/2019-08-22/ty-article/0000017f-f8a4-ddde-abff-fce5d83c0000
tags: בישול
title: סנדוויץ' כדורי בשר הטוב בעולם לפי ג'ואי מ"חברים"
---

בחופש הזה, מכל הדברים בעולם, החליט המתבגר העליון על בינג' מפתיע ורטרואי במיוחד של סדרת דור ה-X המיתולוגית "חברים". זאת, יש לציין, ללא כל עידוד מבני דור ה-X המתגוררים בבית, הלוא הם הוריו. לא ייחסתי לזה חשיבות מרובה, להיפך מסתבר שלמרות חיבתי אל הסדרה, יש המון פרטים שנשכחו מזיכרוני ואם כבר – כל הבינג' הזה רק הוכיח לי שככל הנראה זקנתי, לא שזה לא היה ידוע.

מעשה שהיה באחד מימי הקיץ החמים, עמדתי במטבחי ו"יגעתי" (פועל מגמתי לפרוטוקול בלבד, כי זו לא מנה קשה להכנה) על כדורי בשר ברוטב עגבניות ועוד אי אילו מאכלים. בהגיע זמן הארוחה הועלו מגשים עמוסי כל טוב על השולחן, אך סיר כדורי הבשר נותר בשיממונו. בעצב החזרתי אותו אחר כבוד למקרר, אך יממה שלמה ולא בא לו דורש.

כשהבכור ירד למטה בחיקוי די מוצלח של צ'נדלר ומצויד ברכב מתבגרים בלתי נדלה נזכרתי בסאב קציצות הבקר ברוטב עגבניות שג'ואי כינה בחיבה לא מוסתרת "הסנדוויץ' הטוב בעולם" (פרק 20, עונה 5). וראו איזה פלא – פתאום היה ביקוש לכדורי הבשר. כשהעליתי את התמונה לטוויטר והיא זכתה לכל כך הרבה תגובות, עד שהיה די ברור שצריך גם לגבּות במתכון, אז הנה.

**סאב כדורי בשר ברוטב עגבניות**

 עברו לתצוגת גלריהצילום: קרן הבר**מה?**

**לכדורי הבשר:**

1/2 ק"ג בשר בקר רזה טחון פעמיים

1 בצל לבן בינוני מגורד דק או 3-4 שיני שום כתושות (אפשר גם וגם ואז יהיה צורך במעט יותר פירורי גריסיני)

1 ביצה

1 כף רסק עגבניות

1 כפית מלח

פלפל שחור, פפריקה, תערובת עשבי תיבול איטלקיים – לפי הטעם

2-3 כפות פירורי גריסיני (התערובת צריכה להישאר רכה)

1/2 כוס (45 גרם) גבינת פרמזן מגוררת דק

**לרוטב העגבניות:**

בקבוק רסק עגבניות (Passata)

1/2 ליטר מים

מלח

צרור פטרוזיליה קשור בחוט שפגט

**לכריך אחד:**

1 לחמנייה

6-7 כדורי בשר

2-3 כפות גדולות של רוטב

2-3 כפות מוצרלה מגורדת או פרוסות גבינה צהובה קשה (מוצרלה או עמק הכי מתאימות)

**לכריך חריף:** טבסקו (אפשר סרירצ'ה במקום)

**איך?**

**כדורי בשר ברוטב העגבניות:**

לקערה גדולה מכניסים את הבשר ומוסיפים את הבצל המגורד, שיני השום הכתושות, הביצה, רסק העגבניות, הפרמזן, המלח ושאר התבלינים ופירורי הגריסיני ומערבבים בעזרת הידיים (לא לשכוח להסיר טבעות ולשטוף ידיים היטב ולא לנגב, ישר לערבב).

מכסים בניילון ונותנים לתערובת לנוח במקרר כחצי שעה.

מוציאים את התערובת מהמקרר ובידיים רטובות יוצרים כדורי בשר בקוטר של כ-2 ס"מ.

לסיר גדול מכניסים את רסק העגבניות, המים והמלח ומערבבים היטב, מביאים לרתיחה על אש גבוהה, כאשר הרוטב רותח מכניסים את כדורי הבשר ומביאים שוב לרתיחה.

מוסיפים את צרור הפטרוזיליה, מכסים ומנמיכים את האש. עקרונית לא צריך בישול של יותר מ-40 דקות, אבל ככל שהבישול ארוך יותר, כך הוא מצמצם מעט את הרוטב ומגביר את הטעמים – לשיקולכם אם תרצו להוסיף עוד כ-45 דקות בישול נוספות.

**הרכבה:**

חותכים את הלחמנייה לאורכה מבלי לחצות אותה לגמרי כך שהחתך ייצור כיס ארוך.

מוזגים שתי כפות רוטב כך שהרוטב יצפה את פנים הלחמנייה מבלי "להרטיב" אותה יותר מדי. מוסיפים כשבעה כדורי בשר לאורך.

מטפטפים טבסקו למי שאוהב חריף.

מפזרים מוצרלה מגורדת מעל בכמות נדיבה ומכניסים לתנור מחומם ל-180 מעלות או לטוסטר (אני משתמשת ב- panini presser) אבל בלי למעוך, אלא כמו גריל מלמעלה ומלמטה. 7-10 דקות וזה מוכן.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)