---
date: 2020-09-24 18:04:00+03:00
description: ???
source: https://www.haaretz.co.il/food/cookingwithkids/2020-09-24/ty-article/0000017f-f8c1-d2d5-a9ff-f8cdc4cc0000
tags: בישול
title: עוגת שוקולד ושוקולד צ'יפס קלה וטעימה
---

לקראת ראש השנה התארגנה כיתת י"ב לפנק את המחנכת ומיד התנדבתי להכין עוגה. הרעיון היה פשוט, ראש השנה = [עוגת דבש](/food/rosh-hashana-recipes/2020-09-16/ty-article-magazine/0000017f-db2b-d3a5-af7f-fbaf40900000), מה שהסתדר גם עם הקאפקייקס דבש שתכננו לאפות לכל המשפחה ולהניח להם לפני הסגר מאחורי הדלת עם ברכת שנה טובה. אלא שאז נשאלתי אם אכתוב את המתכון במדור ואקרא לה "עוגת המחנכת". מכיוון שאת [עוגת הדבש הכי טובה שלי](/food/cookingwithkids/2018-09-06/ty-article/0000017f-f8eb-d2d5-a9ff-f8ef5a470000) כבר העליתי, נדרשה עוגה חדשה, אז נכנסתי למטבח. 

ניסיתי לחשוב על העוגה שנעם המחנכת תאהב ושיהיה לה כיף וקל להכין אם היא במקרה תבקש את המתכון. ככה נולדה עוגת השוקולד הבחושה הזו, שהיא קלה להכנה ותעבוד טוב גם בגרסת קאפקייקס. 10 דקות הכנה, חצי שעה בתנור ויש לכם עוגה טעימה להפליא שמראש כדאי לקחת בחשבון שלא תחזיק מעמד הרבה זמן, בכלי סגור בחוץ גג יומיים ובמקרר כשבוע. 

 עברו לתצוגת גלריהעוגת נעם: שוקולד ושוקולד צ'יפסצילום: קרן הבר ואגב השם "עוגת המחנכת" לא תפס אצלנו, אבל עוגת נעם נשמע לנו בדיוק כמו עוגה שנעים לאכול. 

**עוגת שוקולד ושוקולד צ'יפס (תבנית אינגליש קייק אחת)** 

 עברו לתצוגת גלריהעוגת נעם: שוקולד ושוקולד צ'יפסצילום: קרן הבר **מה?** 

300 גרם (2כוסות ו-2 כפות) קמח לבן רב תכליתי 

2 כפיות (8 גרם) אבקת אפייה 

4 כפות (32 גרם) קקאו 

1/3 כוס ועוד כף (115 גרם) סוכר חום 

100 גרם שוקולד מריר קצוץ 

2 ביצים 

100 גרם חמאה ללא מלח מומסת 

250 מ"ל שמנת מתוקה או לבישול 9% (מכל אחד) 

50 גרם שוקולד צ'יפס לקישוט מלמעלה 

 עברו לתצוגת גלריהעוגת נעם: שוקולד ושוקולד צ'יפסצילום: קרן הבר**איך?** 

מחממים תנור ל-180 מעלות. 

משמנים תבנית אינגליש קייק. 

לקערה נקייה ויבשה לחלוטין מכניסים את כל החומרים היבשים: קמח, אבקת אפייה, קקאו, סוכר חום ושוקולד מריר ומערבבים. עושים גומה במרכז. 

לקערה נוספת שוברים את הביצים, מוסיפים את השמנת ומערבבים. 

למרכז הגומחה מוסיפים את החמאה ותערובת הביצים והשמנת ומערבבים יחד עד שהכל נטמע ותו לא, משום שבחישת יתר פוגמת ותיצור עוגה דחוסה. 

מעבירים את תערובת העוגה לתבנית, מפזרים את נטיפי השוקולד מעל ומכניסים למרכז התנור ל-30 דקות, אבל כדאי לבדוק בעזרת קיסם – מחדירים למרכז העוגה וכאשר הוא יוצא יבש העוגה מוכנה. מוציאים את העוגה מהתנור ונותנים לה להצטנן על רשת כעשר דקות ומגישים.

לחצו על הפעמון לעדכונים בנושא:
------------------------------

* [עוגות, מאפים קינוחים מתכונים](/ty-tag/cakes-0000017f-da2a-d938-a17f-fe2a21fc0000)
* [מתכונים](/ty-tag/recipes-0000017f-da28-dea8-a77f-de6a4ba50000)