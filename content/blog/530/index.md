---
date: 2017-10-26 13:21:00+03:00
description: ???
source: https://www.haaretz.co.il/blogs/karenhaber/2017-10-26/ty-article/0000017f-f900-ddde-abff-fd6528440000
tags: דעות
title: ריבלין צודק, והחמיצות היא ממנו והלאה
---

תגובות שרי וחברי הכנסת של הליכוד, כמו [תגובתה של השרה רגב](https://www.facebook.com/miri.regev.il/videos/1493404877422989/), ל[דברי הנשיא ריבלין](/news/politi/2014-10-27/ty-article/0000017f-db79-db22-a17f-fff9dae30000) בפתיחת מושב החורף של הכנסת היו בעיקר ההוכחה המעציבה לצדקת דבריו. המאשימים בפגיעה בממלכתיות, פוגעים בעצמם בממלכתיות ומעלים תהיות לגבי ההבנה של הדוברים, אם קיימת, את מהות הדמוקרטיה. התפיסה המצמצמת של הדמוקרטיה שמשתרשת במחוזותינו היא תולדה של נבחרי ציבור שבמקרה הרע אינם יודעים (ע"ע רגב, ביטן ואמסלם) ובמקרה הרע מאוד, יודעים אך נהנים מהתוצאות (ע"ע נתניהו, לוין וארדן). 

דבריו של ריבלין אינם מהפכניים, להפך הם מובנים מאליהם ומשום כך הם גם מעידים עד כמה מצבנו חמור. כבר שנים מוטחת הדרישה להראות איפה הפגיעה בדמוקרטיה מול מי שטוען לצמצום המרחב הדמוקרטי בישראל. בדבריו ריבלין פרש את מפת הדמוקרטיה הישראלית, הצביע על החוליים המרכזיים אחד לאחד והסביר. דבריו הזכירו לי ציטוט מביקורתו של ג'ורג' אורוול על ספר של ברטרנד ראסל: "שקענו כל כך נמוך עד שציון המובן מאליו הפך להיות חובתם הראשונה במעלה של בעלי אינטליגנציה." 

ריבלין בתוך עמו חי, הוא רואה כיצד פוליטיקאים גוזרים לגזרים את מעט האמון הציבורי שנותר למוסדות ולגופים השונים שפעילותם חיונית לדמוקרטיה, בין אם אלה שומרי הסף המקצועיים, מערכת המשפט, התקשורת, המשטרה וצה"ל. בעוד נתניהו מדבר על משילות, הוא מתעלם מהעובדה שבפגיעה באמון הציבורי בגופים אלה הוא ערעור יציבות שלטון החוק. זה אמנם בגדר ניסור הענף עליו אתה יושב, אבל נפילת הענף תביא לנזק היקפי גדול ורחב ולא רק ליושבים על הענף. 

 עברו לתצוגת גלריהביקורת היא ניסיון לפוטש במקום הוכחה לכוחה של הדמוקרטיה. תומכי נתניהו מול ביתו של מנדלבליט צילום: תומר אפלבאוםקמפיין הדה-לגיטימציה של השמאל בישראל עבר בהצלחה, מספיק רק להגיד שמאל והמסר הובן. לכן די לומר שגוף מסוים שמאלני או חשוד ברדיפת ראש הממשלה כדי שמיד ייתפס כבעיה וזה בעיקר מלמד שריבלין צודק – הכול פוליטי. לכן דמוקרטיה הפכה לשלטון הרוב וארגוני זכויות אדם ל"גיס חמישי", ביקורת היא ניסיון לפוטש במקום הוכחה לכוחה של הדמוקרטיה וחקירת משטרה רדיפה פוליטית (רשימה חלקית בלבד) ומי שלא מסכים "שמאלן". 

התגובות מהיום ל[פסיקת בג"צ](/news/law/2017-10-26/ty-article/0000017f-dc1e-df62-a9ff-dcdfeb870000) בעניין פתיחת עסקים בשבת בת"א, הן עוד הוכחה לדברי ריבלין, האמת הולכת ונהרסת ובמקומה מבצבצת מציאות חדשה ושקרית שהופכת סדרי שלטון. במקום לבחון כל פסיקה לגופה, בציבוריות הישראלית מחברים בין ההחלטה לגבי [נתיב האבות](/news/politics/2016-09-01/ty-article/.premium/0000017f-dbae-d856-a37f-ffeed4fd0000) השבוע והחלטות אחרות כדי ליצר תחושה שבג"צ מובל ע"י פרדיגמת שמאל, אלא שזו דמגוגיה שאינה מעוגנת במציאות. בג"צ כבר שנים משתדל להימנע מלהיכנס לסוגיות פוליטיות ופסיקותיו לרוב מעידות על ניסיון לאזן בין תפיסות שונות בתוך המסגרת של שלטון החוק ונורמות דמוקרטיות. 

וזה לא הפגיעה במוסדות, זו גם האווירה, העומדים בראש המדינה להוטים שנשכח כל מה שידענו על דמוקרטיה. החוקים השונים שמועלים לסדר היום, ולא רק חוקים מושחתים כמו [חוק הג'ובים](https://www.themarker.com/news/politics/2017-10-15/ty-article/0000017f-e20a-d38f-a57f-e65aa0830000) או [החוק הצרפתי](/news/law/2017-10-23/ty-article/0000017f-db40-df62-a9ff-dfd796df0000), אלא חוקים כמו [חוק הלאום](http://172.21.1.80:8080/preview/whtz/2.385/2.409/2.696/1.4470011), קורעים לגזרים את הדמוקרטיה. ראשי הקואליציה פועלים לחוקק חוק אתנוצנטרי שמתעלם בצורה גסה מהמיעוטים החיים בישראל ומצפים שנחשוב שזה אינטרס לאומי. 

 עברו לתצוגת גלריהתפיסה מצומצמת של הדמוקרטיה. שרה נתניהו ומירי רגב ביום ירושלים צילום: אלכס קולומויסקיאנחנו חיים בעידן בו מנסים להפוך עובדות ל"פייק" ולשנות את השיח בצורה מהותית ותפיסתית ומעטים האנשים האמיצים בפוליטיקה שיוצאים נגד המגמה הזאת. הסיכון ברור – מי שמבקר, מושחר. כאשר הצמצום של מהות הדמוקרטי נעשה באופן וולונטרי, הרי שאת ההרס הזה ייקח שנים לתקן. הקולות שמנסים להשתיק את ריבלין אינם פועלים לטובת האינטרסים של מדינת ישראל. מי שרוצה לראות כאן דמוקרטיה משגשגת, אינו יכול להשתיק, להפך עליו להדהד את המסר. לא "הכול פוליטי", הדמוקרטיה היא המכנה המשותף של כולנו ואי הסכמה רק בריא לה, השתקה לא.