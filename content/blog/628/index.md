---
date: 2017-01-29 12:01:00+02:00
description: ???
source: https://www.haaretz.co.il/blogs/karenhaber/2017-01-29/ty-article/0000017f-f8df-d460-afff-fbff04c90000
tags: דעות
title: דון נתניהו, גרסת ראש הממשלה
---

זו כבר תקופה שראש הממשלה טווה לוקש שנועד לייצר סיפור מסגרת כי מבחינת נתניהו, השופט הוא הציבור. הבעיה היא שכשנתניהו מנסה לעקוף את המשטרה, מערכת המשפט והתקשורת הוא מערער את האמון במערכות חיוניות לדמוקרטיה. הוא יכול להרשות את זה לעצמנו כי ממילא דמוקרטיה היא ערך ששמאלנים אוהבים לנפנף בו, דמוקרטיה זה לחלשים.

הבחירה במציאות האלטרנטיבית הזאת מחייבת חוסר אמון במערכת המשפט, במשטרה ובתקשורת. זה המחיר שאם נרדד אותו לשורה תחתונה הוא מתמצה ב"עזבו אתכם מדמוקרטיה, יש נתניהו". אני לא בטוחה שזה החזון הציוני של האבות המייסדים של המדינה. זה גם ממש לא עניין של ימין שמאל, למעשה נתניהו עצמו הופך את זה לשאלה בין נאמנות למנהיג ונאמנות למדינה. ושני הדברים אינם אחד והתשובה צריכה להיות ברורה. הניסיון להפוך את המשוואה ולומר שהחקירות, החשיפות והסיקור אינם התנהלות ראויה הוא הקנוניה האמתית והיא מבית מדרשו של ראש הממשלה.

גם בהנחה שאנחנו מקבלים את המציאות האלטרנטיבית הזאת, בה מימון של מותרות במאות אלפי שקלים בשנה נכנס תחת "מתנות בין חברים", יש כאן עדיין בעיה. כי בשורה התחתונה גם נתניהו מסכים שבמציאות בה מרבית הציבור לא סוגר את החודש, יושב לו ראש הממשלה ומעלה בעשן מאות אלפי שקלים בסלון המעון הרשמי שהוא רואה בו מלונה מתפרקת. זו זכותו, אך התנהגותו זחוחה כמו שהגנתו זחוחה.

ראש הממשלה יכול היה לטעון להגנתו שקיבל את המתנות המיוחסות לי, אך הן מתנות בין חברים ותו לא. הוא יכול היה להתנצל ולומר "אם היה בזה טעם לפגם אני מתנצל, ייתכן שהיתה כאן טעות בשיקול הדעת שלי, אך מקורה בתמימות. הנחיתי את היועץ המשפטי לממשלה לרענן נהלים ולהעבירם לכל המשרדים הנוגעים בדבר. אם הייתה כאן התנהלות לא ראויה הרי שמעכשיו תתוקן בהתאם".

לו רק זו היתה תגובתו, עוד ניתן היה להאמין לו. אבל ראש הממשלה זועק את זעקת הקוזאק הנגזל, בעוד הוא האיש החזק ביותר במדינה. הטקטיקה פשוטה – הרודף מצייר עצמו כנרדף, זה תמיד עובד טוב בדעת הקהל. למעשה מבחינת נתניהו הבעיה היא לא בעובדות. הוא בדרכו אפילו מודה בהן, מבחינתו הבעיה היא בפרשנות והוא רוצה משפט שדה כי את הציבור הוא יכול לשכנע בעוד שאת החוק, אללי, הוא לא.

זה לא המקום היחיד בו נתניהו משכתב את המציאות. הוא עושה זאת שוב בניסיון להדביק את הפער בין ההצהרה המקורית שהליכה לבחירות נובעת מניסיון פוטש של השרים לפיד ולבני ובין הגרסא החדשה שחוק 'ישראל היום' הביא לבחירות. הניסיון לחבר בין שני הקצוות הפרומים הללו, גרם לו גם לומר "רואים את זה בסרטון", הוא יודע כי הוא צפה שוב בסרטון, עת חיפש את הדרך לחבר בין הדברים. אבל החיבור הזה שעשה נתניהו הוא ה- fake news, החדשות המפוברקות, עליהן מדבר ראש הממשלה, רק שמקורן אינו בתקשורת אלא בראש הממשלה.

הביקורת הלגיטימית שמוטחת בראש הממשלה אינה ניסיון "לייצר הפיכה שלטונית ללא בחירות", ההצגה הזו דמגוגית ומשרתת את הרעיון של "אל תאמינו לאף אחד". אבל הפוסל במומו פוסל, כל מי שעיניו בראשו רואה שגם אם נתניהו צודק ואסור להאמין לאף אחד, גם אסור להאמין לו. כי מר "אני רוצה, אני משיג", לא רוצה להיפרד מראשות הממשלה והוא בונה עליכם שתבינו אותו. במציאות המדומה של ראש הממשלה זה מסתדר מצוין. הבעיה היא שישראל צריכה ראש ממשלה שמתמודד עם המציאות כמו שהיא באמת.