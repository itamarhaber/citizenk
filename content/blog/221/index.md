---
date: 2020-09-17 09:00:00+03:00
description: ???
source: https://www.haaretz.co.il/blogs/karenhaber/2020-09-17/ty-article/0000017f-f8a2-d887-a7ff-f8e6fd230000
tags: דעות
title: '"אחרי הסגר" הוא "אחרי החגים" החדש'
---

סבבה, הבנו, ממחר (שישי) יהיה פה סגר. אבל מה התוכניות לאחרי הסגר? למה הציבור אמור לצפות? מהי תוכנית היציאה מהסגר שתבטיח שלא יהיה גם סגר שלישי? כשישראל היא המדינה היחידה בעולם שנכנסת לסגר קורונה שני, אחרי יציאה קטסטרופלית מהסגר הראשון, לא נראה שהממשלה הפנימה שהדרך להניע את הציבור לשתף פעולה עוברת דרך הוכחת שיקול דעת. איך אפשר לדרוש מהציבור שיתוף פעולה, גם אם זו הדרישה הנכונה לאור המצב, אם הממשלה לא מתנהלת באופן שקוף וממניעים פוליטיים?

בעוד שההחלטה על הסגר הראשון, כואבת ככל שהיתה, סייעה לישראל לעבור את גל התחלואה בצורה טובה, היציאה מהסגר היתה עקב האכילס. מתווה, רמזורים למיניהם או סתם שיקול דעת בריא, נזרקו בצדי הדרך כאבן שאין לה הופכין משום שלא התאימו ללחץ שהופעל על בנימין נתניהו. שכן ראש ה ממשלה, כפי שניבא בעצמו בראיון ב-2008 הוא "ראש ממשלה שקוע עד צוואר בחקירות, אין לו מנדט ציבורי ומוסרי לקבוע דברים גורליים וקיים חשש אמיתי שהוא יכריע על בסיס האינטרס האישי של ההישרדות שלו, ולא לפי האינטרס הלאומי".

התוצאה העגומה לפנינו: אינטרס ההישרדות של היחיד גבר על כל אינטרס ציבורי. את המחיר הכלכלי ששילמה ישראל לטובת השיקול הבריאותי היינו אמורים לראות ביציאה מפוקחת, מדורגת ואיטית מהסגר. יציאה שהיתה מאפשרת משק פתוח והתאוששות כלכלית, גם אם איטית, ביטחון כלכלי, בריאותי ואישי. משזה לא קרה, אילו ערובות יש לציבור שהסגר הבא אינו אלא ניסיון נוסף לפתור את אותה בעיה באותם כלים ולצפות לתוצאה אחרת? הרי כל בר דעת שהסגר השני מוצא את ישראל במצב התחלתי גרוע בהרבה מהפעם הקודמת וללא אינדיקטורים ברורים למעבר ממצב למצב, כאלה שנקבעים מראש לא זזים בגלל לחצים.

 עברו לתצוגת גלריהשוטרי מג"ב אוכפים עוצר בירושלים, בשבוע שעבר. לציבור יש סיבות רבות לכעוסצילום: אוהד צויגנברגעל בסיס מה מבקשת הממשלה את שיתוף הפעולה של הציבור אם את הצד שלה בעסקה - התכנון האסטרטגי - היא לא מצליחה לספק? סגר הוא כלי דרקוני, אבל השימוש בו לא מעניק פתרון קסם. הוא צריך להיעשות באופן מושכל ולמצוא את נקודת האיזון בכל רגע נתון. נקודה בה ניתן גם לחזור צעד אחורה אם מתברר שהצעד קדימה נעשה מוקדם מדי. זו התנהלות שיכולה לתת תמריץ להנעת הציבור. אלא שהציבור איבד אמון במערכת, מרגיש שמשחקים בו ושרק הוא משלם את המחיר. הוא מפחד מהמחר. איזו רשת ביטחון מעניקה לו המדינה? על בסיס מה הוא יעשה את קפיצת האמון הזו? הציבור שעוד לא התאושש נדרש שוב לשנס מתניים, אבל הממשלה נוהגת ברפיון, לא יוזמת ולא מוכנה.

מדינת ישראל מבקשת מאזרחיה את הסולידריות שאת שאריותיה קרע ראש הממשלה לגזרים לאורך העשור האחרון; היא מבקשת ערבות הדדית אחרי שביוזמתה, למרות כל הערכות הארגונים הבינלאומיים בעקבות המשבר הכלכלי של 2008, הוצאו מאות אלפים לחל"ת. זאת, במקום לדאוג לסבסוד ממשלתי להשארתם במקומות העבודה; היא מבקשת שיתוף פעולה אחרי שבמשמרתה שמערכת החינוך נפתחה בחוסר אחריות אחרי הסגר הראשון, ושוב ב-1 בספטמבר למרות פרק הזמן שניתן לה להתכונן; היא מבקשת ציות ועטיית מסכות בזמן שנבחריה מצפצפים על ההנחיות; היא מבקשת את אמון הציבור ומתייחסת אליו כאל שפן ניסיונות.

"אחרי הסגר" יחליף השנה את "אחרי החגים". ישראבלוף על סטרואידים שמשמעותו אחת: אנחנו אבודים, ואין לאף אחד תוכנית אמיתית איך להוציא אותנו מזה. בטח לא לממשלה.