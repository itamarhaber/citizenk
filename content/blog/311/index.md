---
date: 2019-12-31 08:13:00+02:00
description: ???
source: https://www.haaretz.co.il/blogs/karenhaber/2019-12-31/ty-article/0000017f-f8a0-ddde-abff-fce5eb010000
tags: דעות
title: השמאל עמוק בקופסה של שרדינגר
---

אפשר היה לחשוב שאחרי שתי מערכות בחירות תוך פחות משנה, אהיה בטוחה יותר בפתק שאשים בקלפי [במארס 2020](/news/elections). והנה, אנחנו שוב בדרך לבחירות ודומה שההתלבטות רק מתגברת. עד לפיזור הכנסת ה-22 בראשית החודש עוד הייתי מוכנה לתרץ לעצמי את השקט משמאל בניסיון לייצר רשת ביטחון למשא ומתן קואליציוני. אבל מאז קרו מספר דברים ואוטוטו שוב בחירות, והשמאל, שמדבר עליהן כהזדמנות, יהיה גם זה שידבר על האכזבה. 

בסוף השבוע כעסה ח"כ תמר זנדברג בטוויטר על מספידי השמאל. "יש לנו כוונה לצאת החוצה, להילחם ולנצח", כתבה בסיום דבריה. ובכן, רבים וטובים ממני אמרו שהדרך לגיהנום רצופה כוונות טובות. למה הכוונה ב"יש לנו כוונה"? הם מתאמצים אבל לא מצליח להם? יש בלת"מים? מה? 

מצביעי השמאל נדרשים להביע אמון בחברי כנסת שאינם מצדיקים זאת. הבחירות הקרובות יהיו הפעם השלישית שבה "השמאל", בהנחה שיש דבר כזה, מנסה להתארגן. במפתיע או שלא, כל העסק נראה בינתיים כמו שידור חוזר. משחקי האגו בתוך השמאל הפכו לעצם העניין, כשעל הכף מונחת הסכנה מפני התאדות של מחנה פוליטי שלם. אלברט איינשטיין כבר הסביר שזו איוולת לנסות לפתור את אותה בעיה שוב ושוב באמצעות אותם כלים. לכן, במצב בעניינים הנוכחי, ולמרות קיומו של הפוטנציאל, השמאל עלול לחטוף נוקאאוט. 

 עברו לתצוגת גלריהעמיר פרץ ואורלי לוי-אבקסיסצילום: מוטי מילרודמאז שבני גנץ החזיר את המנדט להרכבת הממשלה, היועץ המשפטי לממשלה הודיע על הגשת כתב אישום נגד בנימין נתניהו בשלוש פרשות, מבקר המדינה ריכך דו"חות על הגירעון ועל התקשורת, המינויים תקועים (פרקליט המדינה והמפכ"ל בראשם) והמדינה משותקת ופועלת ללא תקציב. על פניו, כאן היה [המקום של האופוזיציה להוציא את האזרחים מהבית](/blogs/karenhaber/2019-12-10/ty-article/0000017f-f8a3-ddde-abff-fce73e8d0000), אך נאדה. היה צריך להרעיש, אבל זה לא קורה משום שאין מנהיג שיוביל את המהלך. 

אם יש שמאל - הוא כמו החתול בפרדוקס של שרדינגר: נמצא בקופסה ולא ידוע אם הוא חי או מת. אפשר לומר עליו המון דברים, אבל לא ניתן לדעת אם הוא באמת קיים. היעדר הקול הברור משמאל גורם לי לחפש אמירה גם בבת קול דקיקה. ככה זה כשמסתפקים במועט. היעדר המנהיגות הותיר לי הדהוד של קולות ישנים על ערכים שעליהם נשענתי כבר פעמיים בקלפי. אבל זו תפאורה שאין מאחוריה כלום. 

למי שמגדיר עצמו "שמאל" אין סיבה להצביע למפלגות שמכנות את עצמן שמאל. עם כל הכבוד, הן לא מייצרות תמריץ לשינוי. אם זה השמאל הרי שהוא בסטגנציה ונשען בעיקר על הנחת המצביעים לגבי ה"ערכיות" שלו, אך זו משענת קנה רצוץ. אם המאבק הוא על חיזוק הדמוקרטיה, שוויון, שתי מדינות לשני עמים, ביעור השחיתות, שינוי סדרי עדיפויות, צמצום פערים וסולידריות חברתית - למה אין אף אחד שאומר את זה? למה אנחנו צריכים להזכיר לעצמנו שוב ושוב את הסיבה להצביע למפלגות השמאל? 

אפשר להמשיך לדבר על איחוד עד שהשעון יסיים את תקתוקו. כבר ראינו שזה לא ממש עובד. שום איחוד לא יחסום את צחנת הפגרים המפלגתיים האלה. ההישענות על שלדי מפלגות מפורקות מאמירה ברורה ומנהיגות - היא דחיית הקץ. במצב הנוכחי, מי שרוצה להצביע שמאל - מוטב שיצביע לרשימה המשותפת. היא יכולה לתת תשובה טובה יותר לגזענות למשל. 

העבודה ומרצ מתות. הן מפלגות פנטום שמייצרות רק קיפאון, ייאוש וחוסר אמון. אין שום סיבה אמיתית לדבר על איחוד. צריך לדבר על הקמה של כוח חדש. מפלגה דמוקרטית אחת גדולה, המורכבת מיהודים וערבים שיש להם עקרונות יסוד משותפים ומדברים סוציאל-דמוקרטיה. אבל עזבו, בואו נחכה ל-3 במארס כדי להכריז שזה לא עובד. קשה לשנות מסורת.