---
date: 2020-07-09 09:00:00+03:00
description: ???
source: https://www.haaretz.co.il/blogs/karenhaber/2020-07-09/ty-article/0000017f-f8fe-d460-afff-fbfe5f460000
tags: דעות
title: צאו מהפוזיציה, תתחילו לעבוד
---

לא צריך להיות מומחה לבריאות הציבור כדי להבין שהקורונה כאן כדי להישאר לפחות עד ל"הודעה חדשה", כלומר זו שתבשר על מציאת חיסון. השלכות המגפה חוצות את כל ענפי המשק ואת הציבור הישראלי. אמונה ומחשבות חיוביות אולי יכולות לשפר את מצב הרוח, אך לא להיטיב את המצב. מה שדרוש כעת היא תוכנית, שקיפות, מעבר מתגובה ליוזמה, גיוס של הציבור למאבק, פריסת רשת ביטחון לאזרחים וצמצום אי-הוודאות עד כמה שניתן. את כל זה אין לנו, אבל היי, יש ממשלת חירום. 

הקורונה פגשה את ישראל לכאורה בתקופה טובה: שיעור אבטלה נמוך, יוקר המחיה בירידה קלה, שקל מתחזק, מחירי הדיור ירדו מעט ושכר חציוני בעלייה. הסגר הותיר את ישראל מקרטעת אבל עומדת. מצד שני, הקורונה חשפה את הבעיות הכרוניות של ישראל: שיעור גבוה של משפחות עניות, שוק אשראי לא מרוסן, מערכת בריאות במשבר, מערכת חינוך מקרטעת, מערכת רווחה חולה, גירעון תקציבי, מערכת פוליטית לא יציבה, חברה משוסעת וראש ממשלה לכאורה מושחת, בוודאי מוסרית, שענייניו תלויים ועומדים בבית המשפט. 

על פניו, צלחנו את הגל הראשון. ממשלת החירום שמטרתה להיאבק בקורונה הוקמה אמנם באיחור, אך ההפוגה הזמנית העניקה לקברניטים מספיק זמן להתכונן לגל שני. אלא שבמקום זאת, נוצל פסק הזמן הבריאותי בעיקר לדיבורים על סיפוח, [המצאת הפיכות שלא היו](/news/law/2020-06-30/ty-article/0000017f-dc3b-df62-a9ff-dcff01070000) בחסות היועץ המשפטי לממשלה, [בקשות להטבות מס](/news/politi/2020-06-23/ty-article/0000017f-e281-d568-ad7f-f3eb1aa40000), [גלגול הוצאות משפטיות על מיליארד](/news/law/2020-07-02/ty-article/.premium/0000017f-db64-df9c-a17f-ff7c78a10000), הקצאת כספים להוצאות מיותרות, להג בלתי פוסק על "מדינות שנושאות עיניהן לישראל", לעג על "החרטא" שבה חיים האזרחים, ובעיקר - אי לקיחת אחריות והימנעות מעבודה למען האזרחים. 

בתקופה שבה הציבור נדרש להדק חגורות, נסב המשא ומתן הקואליציוני בעיקר סביב כבודם של נבחרי הציבור. בתקופה שבה נדרשים צמצום, התגייסות למען המטרה ויצירת תוכנית פעולה ברורה, מצא את עצמו הציבור מתבונן בפארסה של כיסאות מוזיקליים מצד חבורה מנותקת שעוסקת בהמצאת משרות מיותרות בשעה שהאזרחים יושבים מבועתים בביתם, חוששים לקיומם. עסקנו הרבה יותר מדי בכל מה שבנימין נתניהו חושב שמגיע לו והרבה פחות במה שצריך להגיע לאזרחים. בתקופת המשבר הנוכחי היחידים שנפרשו תחתיהם רשתות ביטחון היו נבחרי הציבור ואילי ההון. האזרחים, לעומת זאת, נדרשו להיאחז במשענת קנה רצוץ ולעטות מסכות. 

הקורונה היא שעת מבחן ובינתיים ממשלת החירום הזאת נכשלת. במדינה מתוקנת, כל משרד ממשלתי היה אמור להוציא תחת ידו תוכנית לטיפול במציאות החדשה שנכפתה עלינו. בפועל - דממה. בעידן של חוסר ודאות, בו הציבור זקוק לעובדות, עדכונים, תמונת מצב, היערכות למספר תרחישים בו-זמנית ויישום תוכניות מהיר, הוא שומע בעיקר איומים ונזיפות מצד אנשים שלא עומדים בעצמם בסטנדרטים שהם מציבים בפני הציבור. 

 עברו לתצוגת גלריהאבי שמחון: מידת אי ההסכמה בינו לבין נתניהו מאוד-מאוד קטנהצילום: מוטי מילרודהקורונה היא קטליזטור של תחלואים, פרי גישתו של נתניהו, שהיו מתגלים ממילא עם הזמן. מערכת החינוך האנכרוניסטית, אי הרלוונטיות לשוק התעסוקה המודרני, המחסור בעובדים מיומנים, קריסת מערכת הבריאות, קריסת שירותי הרווחה, פערים בין מרכז ופריפריה, סדר עדיפויות כלכלי מעוות, כרסום במנגנוני הבקרה של הדמוקרטיה, שחיקת הפרדת הרשויות, ביטול שומרי הסף ופגיעה בעצמאות התקשורת, הרשות השופטת והכנסת. 

בתקופה הזו מה שצריך הוא ממשלה שמביטה לציבור בעיניים ואומרת "אנחנו לא יודעים אבל עושים את כל המאמצים ואלה התוכניות". ממשלה כזו היתה יכולה לגייס את הציבור לשיתוף פעולה. אבל לממשלת ישראל והעומד בראשה אין אומץ לעשות את זה. היא מנותקת מהציבור וחושבת שחייו הם "חרטא". זו לא פליטת פה של השר צחי הנגבי, ולכן לא פלא שיו"ר המועצה לכלכלה, פרופ' אבי שמחון, גיבה אותה. זו מדיניות - המדיניות של נתניהו, שכפי ששמחון העיד בעצמו בראיון ל"גלובס" בחודש פברואר. "מידת אי ההסכמה בינינו (בין שמחון לבין רה"מ) מאוד-מאוד קטנה", אמר. 

ברור לכולם שהחיים כמו שהכרנו אותם הסתיימו לפחות עד שיבוא החיסון, אך לאיש בממשלה אין די אומץ לומר זאת ללא כחל ושרק. נבחרי הציבור עצמם לא מקיימים את הנחיות משרד הבריאות, לא בשיאו של הגל הראשון וגם לא עכשיו. בזה אחר זה עולים נציגים שונים של הממשלה לשידור, מביעים אכזבה מהציבור וקוראים לו בלי בושה לקחת אחריות. הציבור לא ייקח אחריות כשנבחרי הציבור לא לוקחים אחריות. מי שמאכזב כאן זה הם. 

כולנו צריכים לצאת רגע מהפוזיציה הפוליטית ולחשוב מה אנו מצפים מהממשלה במצב הנוכחי והאם זו הנוכחית עומדת בציפיות. במקום להדהד שמגיע לנתניהו, הגיע הזמן לשאול מה מגיע לציבור. אני מאמינה שלציבור מגיע שלא ימרחו אותו, שלא ישחירו את התקשורת ושלא יפגעו יותר באמונו במוסדות השלטון. אני מאמינה שלציבור מגיע שיספרו לו באמת מה עושים ואיך נערכים; שהמדינה תפרוש רשת ביטחון אמיתית מתחת כל אזרח; שהמצב החדש יקבל ביטוי בשינויים מהותיים במשק; שנבין כיצד מערכת החינוך נערכת לשנת הלימודים הבאה; שהממשלה תצמצם בהוצאות; שהמשטרה לא תטפל באזרחים באלימות; שלא ייעשו שינויים מבניים הפוגעים בעקרון הפרדת הרשויות ומותירים את הרשות המבצעת כמעט ללא פיקוח; שנבחרי הציבור יישירו מבט לציבור ויאמרו שהם עובדים עבורו.