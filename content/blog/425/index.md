---
date: 2018-10-24 17:00:00+03:00
description: ???
source: https://www.haaretz.co.il/blogs/karenhaber/2018-10-24/ty-article/0000017f-f8d5-d318-afff-fbf7e8850000
tags: דעות
title: מעניין מה הייתי יודעת היום על רצח רבין אלמלא הייתי בת 44
---

ביומיים האחרונים ראיתי את האמת נגרסת לטובת שכתוב ההיסטוריה והרגשתי קצת כמו ווינסטון סמית', גיבור "1984", הנובלה האלמותית של ג'ורג' אורוול. הייתי בת 21 כשרבין נרצח, רצח ראש ממשלה לא נראה אז בכלל כמו אופציה אפשרית, למרות שברטרוספקטיבה קל להגיד ש"הכתובת היתה על הקיר". הפסקול שליווה את 1995 היה מבשר רעות, המדינה בערה, אבל למרות השנאה ותחושת ה"מצדה" מימין, היתה איזושהי אמונה ברורה שבדמוקרטיה המחלוקות מוכרעות בקלפי, בכנסת או בהפגנות מאורגנות. 

זה הוכרע בשלוש יריות. אחר כך התנדנדנו לרגע בין ייאוש לתקווה עד להודעה של איתן הבר. היה נוער, היו נרות והלוויה ודי מהר בתוך ההלם הגיעה ההתנערות. בזה אחר זה נעמדו פוליטיקאים מהימין, שעד לאותו ערב גורלי כיוונו את חצי הרעל אל רבין ואל פרס, עם "תעודות יושר" והרבה מלים גבוהות על ראש הממשלה ועל הדמוקרטיה. אחר כך היה גל הנצחה - מרכזים, שכונות, בתי ספר ויום זיכרון. אבל ההנצחה היתה להשכחה מכוונת בחסות זיכרון סלקטיבי. יום אחד שבו כולנו רגע נזכרים, קתרזיס לאומי לצד 364 ימים של שלטון שלא מקדש שלום ולא דמוקרטיה. 

 עברו לתצוגת גלריהצעירי הליכוד מפגינים בצומת מורשה, פברואר 1994צילום: מיקי קרצמן4 בנובמבר 1995 לא היה ערב גורלי אחד. הוא היה שיאו של תהליך ארוך שישראל לא ידעה איך להתמודד איתו, לא לפני ולא אחרי הרצח. את הסדק שגדל וממשיך להתעצם בחברה הישראלית ניסו לחבוש, אבל יש פציעות שהאוויר הפתוח מיטיב עמן. בתוך הפקעת שנעטפה סביב הרצח, עבר רבין "הבוגד" מטמורפוזה לרבין "של כולם", כמו שמעולם לא היה בחייו, ויגאל עמיר הפך לתימהוני מבודד ולא לרוצח שנהנה מרוח גבית, המכונה בחיבה "אווירה". רבין הפך מקורבן של הסתה לעוד הוכחה שהשמאל לא לומד שום לקח. איזה לקח? שאם נשמיע קול עוד אחד מאיתנו עלול להירצח? רצח רבין הוא לא "חוויה" שניתן לראות בה צדדים חיוביים מהם ניתן לצמוח. עד שלא תפתח המורסה הזו, היא תוסיף לבעבע מתחת לפני השטח. 

עד לפני כמה שנים עוד דובר על הסתה באופן כללי, הסתה עלומה או הסתמה "בשוליים", כי אף אחד לא ידע מעולם למצות את הדין עם המסיתים. השנה כבר מעזה שרת התרבות לטעון ש[לא התקיימה הסתה נגד רבין](/news/politics/2018-10-22/ty-article/0000017f-e353-d568-ad7f-f37bc73d0000), ח"כים כמו [נאווה בוקר](https://www.facebook.com/navaboker/photos/a.1645384635749508/2190101367944496/?type=3&theater) מסבירים שההסתה הגיעה ומגיעה מהשמאל וש[השמאל משתמש ברצח לתעמולה](https://www.facebook.com/zoharm7/). לשרת המשפטים פחות חשוב מה היה בזמן הרצח כי [השיח היום אלים משני הכיוונים](https://glz.co.il/%D7%92%D7%9C%D7%A6/%D7%AA%D7%95%D7%9B%D7%A0%D7%99%D7%95%D7%AA/%D7%9E%D7%94-%D7%91%D7%95%D7%A2%D7%A8/%D7%9E%D7%94-%D7%91%D7%95%D7%A2%D7%A821-10-2018-0901/%D7%94%D7%A9%D7%A8%D7%94-%D7%A9%D7%A7%D7%93-%D7%97%D7%90%D7%9F-%D7%90%D7%9C-%D7%90%D7%97%D7%9E%D7%A8-%D7%99%D7%A4%D7%95%D7%A0%D7%94-%D7%A0%D7%A7%D7%99%D7%99%D7%9D-%D7%99%D7%A9%D7%99%D7%91%D7%AA-%D7%A7%D7%91%D7%99%D7%A0%D7%98-%D7%91%D7%A0%D7%95%D7%A9%D7%90), [קובי אריאלי](https://twitter.com/arielikobi/status/1054034022811230208) תוהה אם יש בכלל להזמין את משפחת רבין לטקסי הזיכרון ומבנימין נתניהו למדתי שמי שמסית היום זה השמאל. 23 שנים ושכתוב ההיסטוריה פועל בעוד העדים שכאן כדי לספר נמצאים על צומת שבין אי ציות לדמוקרטיה שנחצתה באור אדום. 

 עברו לתצוגת גלריהנעה רוטמן (מימין) בטקס הממלכתי לזכר רבין. נאומה התקבל בזעזועצילום: מארק ישראל סלםנתניהו רוצה שנמצא את הדימיון בין הפולסא דנורא לטוקבקים של פרופילים אנונימיים ברשתות החברתיות, בין גרפיטי בכל חור בירושלים למיצג בבצלאל, בין מסה של מפגינים ולא רק בווינגייט, צומת רעננה או כיכר ציון שצורחים "רבין בוגד" ו"מוות לרבין" לבין מפגינים נגד שחיתות או מפגין בודד עם גיליוטינה מקרטון. אין הקבלה. זה לא משנה אם הכפית עקומה או ישרה או אין כפית, כדי להאמין שהכפית עקומה צריך קודם להיות מוכנים להאמין שיש כפית. המפגינים בכיכר גורן או בכיכר הבימה מפגינים כי הם מאמינים בדמוקרטיה ובלחץ אזרחי, לא בכוח האקדח. השמאל, בהנחה שיש כזה, פועל באופוזיציה או כותב טורי דעה כי הוא מאמין בהשפעתה של המלה, לא ברצח. 

מותר לאזרחים למחות בלי שזה ייתפש כניסיון הפיכה ומותר לאזרחים להביע דעה אחרת מזו של השלטון. מי שעושה זאת לא מאמין באלימות אלא במחאה אזרחית לגיטימית. [הנאום של נעה רוטמן](/news/politi/2018-10-21/ty-article/0000017f-e387-d568-ad7f-f3ef49c50000), שהתקבל בזעזוע בשורות הימין, הוא בדיוק הפער בין רצח רבין כפי שהיה לרצח רבין כמו שהשלטון רוצה שנזכור אותו. מי שסימן בוגדים אז, מסמן אותם גם היום, ומי שמסמן בוגדים יודע שבמוקדם או במאוחר גם תבוא האלימות. מי שעושה זאת שוכח את מלות נאומו האחרון של רבין: "האלימות היא כרסום יסוד הדמוקרטיה הישראלית. יש לגנות אותה, להוקיע אותה, לבודד אותה. זו לא דרכה של מדינת ישראל". 

 עברו לתצוגת גלריההפגנה נגד חוק הלאום בככר רבין. השמאל מאמין במלה, לא באקדחצילום: מוטי מילרודהייתי בת 21 כשרבין נרצח, היום אני בת 44 אבל הימים האחרונים גורמים לי לתהות אם לקיתי בדמנציה הרבה יותר מוקדם מהצפוי. הם גם הביאו אותי לתהות מה הייתי יודעת על רצח רבין לו הייתי בת פחות מ-25. כמעט ארבעה מיליון אזרחים נולדו משנת 1993, עבורם רצח רבין אינו זיכרון חי. דור שלא ידע את רבין וגם לא ידע את מסע ההסתה ולכן יכול להאמין שניתן לעשות כאן איזושהי הקבלה. דור שגדל על נרטיב שקרי, שמתייחס לרצח רבין כאל אירוע מצער, נקודתי בו יגאל עמיר רצח את ראש הממשלה וכולם היו נורא עצובים, אחר כך הגיע נתניהו, שהוא ראש הממשלה הכי טוב ever, אבל השמאל הבוגדני יעשה הכל כדי לפגוע בו, אפילו להשתמש בזכרו של רבין. בעצם אולי פחות מכך, יכול להיות שרבין היה בעיניי בסך הכל רק עוד שמאלני אחד פחות.