---
date: 2019-12-05 14:21:00+02:00
description: ???
source: https://www.haaretz.co.il/blogs/karenhaber/2019-12-05/ty-article/0000017f-f8ff-d318-afff-fbffd3db0000
tags: דעות
title: כשהרגל על דוושת האינדוקטרינציה
---

השבוע נבחן בני הבכור באזרחות על עקרונות הדמוקרטיה ולבקשתו סייעתי לו להתכונן. בספר הלימוד מצוינים שבעה עקרונות שבלעדיהם דמוקרטיה אינה יכולה להיחשב דמוקרטית: שלטון העם, שלטון החוק, הגבלת השלטון, הכרעות הרוב, פלורליזם, הסכמיות וסובלנות. אחרי שעברנו את העיקרון הראשון, שאלתי את הבן אם הבין מה ההיגיון שעומד מאחוריו. הוא ענה שכן אבל שזה לא מה שמצפים ממנו - הוא צריך לשנן את העיקרון. אתם מוזמנים לקרוא שוב, זה היה כך גם במבחן הקודם, על מגילת העצמאות. 

אתחיל בהסכמה מוחלטת לטענה שלשינון יש יתרונות רבים, ובמקצועות מסוימים (ספרות, תנ"ך) הוא מיומנות חשובה והגיונית, כל עוד הלמידה רחבה יותר משינון גרידא. אבל שינון אינו מחליף את מקום הידע ודרכי החשיבה, ויש הבדל בין שינון לתרגול. רוצה לומר, מה שתופס על המבחן באזרחות תופס גם על [מבחני פיז"ה](/news/education/2019-12-04/ty-article-magazine/.premium/0000017f-f2a8-d5bd-a17f-f6ba4f470000). מבחני פיז"ה, כמו גם החיים האזרחיים כבוגר, מהותם משמעות הידע ולא היכולת לשפוך אותו. 

אין משמעות לשינון בהרבה תחומי למידה, כמו מתמטיקה, היסטוריה, שפה, מדעים או אזרחות. לעומת זאת, הבנה עמוקה, הרחבת הידע, פיתוח חשיבה ביקורתית, תרגול מיומנויות הם החיים עצמם. מעבר לעובדה שקשה לגייס מוטיבציה לשינון, כי זו פעולה משעממת, שולחת כאן מערכת החינוך מסר ברור לפיו אין צורך לחשוב אלא רק לקבל את הדברים כמו שהם. זו אינה למידה, זו דרך לעמוד בסטנדרטים שנקבעו באופן שרירותי. אין פלא, אם כן, שמערכת החינוך לא מוציאה מספיק אנשים חושבים: 12 שנות דיכוי מחשבה וביקורת נוטות לעשות זאת. 

 עברו לתצוגת גלריה עברו לתצוגת גלריה עברו לתצוגת גלריהבתחום האזרחות הבעיה הזו בולטת במיוחד. מעבר לצמצום הידע, אחרי השינון תבוא השכחה, בעוד שמטרת האזרחות היא לתת כלים לאזרחי העתיד. מגילת העצמאות לא תיוותר משמעותית עבור מי שנאלץ לשנן אותה. ההבנה של המציאות באותה תקופה, הבנת המבנה, העריכה, בחירת המלים, המטרות לשמן נכתבה, המשמעות, החשיבות והכשלים שלה - הם מה שאזרח העתיד צריך להבין. זה מה שילווה אותו הלאה. 

הדברים תופסים גם על עקרונות הדמוקרטיה. כדי לגדל אזרחים דמוקרטיים צריך לדבר על מהות. יש הבדל מהותי בין שינון הגדרה: "הכרה בערך של ריבוי דעות של אנשים וקבוצות. עידוד ותמיכה בקיום ובביטוי של מגוון הדעות והעמדות של האנשים או הקבוצות בחברה" לבין ההבנה הבסיסית של חשיבות הפלורליזם. לשנן זה מהפה לחוץ, להבין את המשמעות יהפוך אותם לאזרחים הרבה יותר טובים. 

למידת אזרחות מהותית מחייבת חשיבה וביקורת, שתי מיומנויות שמערכת החינוך אינה ששה לתרגל בהם את התלמידים. ובאמת, איך אפשר להבין מהו פלורליזם, כולל את ההבנה שמותר להפגין נגד השלטון? אכן בעייתי לשלב את ההבנה עם המציאות בה ראש ממשלה לא מקבל את הלגיטימיות של הפגנות נגדו ואף מכנה אותן ניסיון הפיכה. איך אפשר להסביר ש"חובת הציות לחוק חלה על כולם – האזרחים והרשויות כפופים לחוק, כשברור שאזרח מהשורה שהיה מעלים יותר מ-600 אלף שקל היה מועמד לדין ואילו ראש הממשלה טוען שזה כלום ומנסה לסדר לעצמו חנינה? איך מתיישב החשש מעריצות הרוב עם חוק המפלה 20% מאזרחי המדינה בשל דתם? איך מסתדר ההסבר ש"יש חובה להגביל את הכוח של השלטון ולאפשר פיקוח, בקרה והחלפת השלטון" עם חיזוק כוחה של הרשות המבצעת, ריסוק שומרי הסף, כרסום האמון הציבורי ברשויות החוק וקמפיין ההפחדה נגד ממשלת שמאל? 

 עברו לתצוגת גלריהזה בדיוק העניין וזה ממש לא רק באזרחות: מערכת החינוך לא רוצה אנשים חושבים. כשלא מגדלים ילדים לחשוב [אי אפשר להצליח במבחני פיז"ה](/news/education/2019-12-03/ty-article/.premium/0000017f-e38e-d75c-a7ff-ff8f1ad50000), אלא שלזה יש השפעה גדולה גם על כלכלת ישראל. בגלל שלא מכינים כראוי את אזרחי העתיד, גם לא מטפחים את ההון האנושי של שוק העבודה העתידי. כשברור וידוע שהכישורים הנדרשים למקצועות העתיד כוללים יצירתיות, דרכי חשיבה, גמישות מחשבתית, הפעלת ביקורת, פתרון בעיות, רב-תחומיות, עבודת צוות ויותר מזה גם ערכים אוניברסליים, אין להתפלא שעוד עשר שנים נמצא את עצמנו מול מחסור בכוח עבודה איכותי. מערכת החינוך לא מכשירה כוח עבודה כזה. מבחני פיז"ה, או נכון יותר, התוצאות שלהן, מנבאות גם את זה. 

במקום ללמוד בצורה חווייתית, לעודד סקרנות, להשתמש במגוון מקורות ידע, לחזור למקצועות הומניים שדורשים חשיבה, בישראל הרגל על דוושת האינדוקטרינציה והחתירה ליעדים. זו לא מהותו של חינוך, הדגש על הישגיות לא מביא תוצאות, להפך. וכל זה עוד מבלי שאמרנו מלה על הפערים הצפויים והמביכים בין יהודים לערבים במבחני פיז"ה. 

מערכת החינוך קורסת מול עינינו וזה בעיקר משום שהיא לא רלוונטית ועקומה. היא תמשיך לייצר את אותה תוצאה ולא משנה כמה כסף יישפך אליה. הסיבות לכך מגוונות, אבל עיקרן בעובדה המצערת שחינוך תלמידי ישראל בפועל, הוא עוד משאב פוליטי שנפל קורבן לפוליטיקה. הדרך לשנות את זה מתחילה באמצעות החרגת משרד החינוך משאר המשרדים והפיכתו למקצועי וא-פוליטי. שינוי שיטות הלימוד והוספת תחומי ידע הן חלק מהדרכים להתחיל לתקן ולא צריך מהפכה בשביל זה. כשהלימודים מעניינים יש יותר קשב בכיתה וזה תופס בכל גיל, גם אם מספר התלמידים בכיתות אינו אידיאלי. זה לא פיז"ה שעקומה, זו המערכת. הכתובת על הקיר, אבל מי מבין הבנת הנקרא?