---
date: 2021-01-21 08:00:00+02:00
description: ???
source: https://www.haaretz.co.il/blogs/karenhaber/2021-01-21/ty-article/0000017f-f8ce-d044-adff-fbfffc030000
tags: דעות
title: אולי מספיק לשחק במגרש של נתניהו?
---

הסתכלות על תמונת המצב הפוליטית מגלה כי מצבו של ראש הממשלה, בנימין נתניהו, מעולם לא היה שביר כל-כך. חרף העובדה שבציבוריות הישראלית מנסים להדהד את כוחו, נתניהו מגיע אל הבחירות לכנסת ה-24 כשגוש הימין מפוצל מאי פעם, כולל פיצול בתוך שורות הליכוד, עם חוסר אמון מצד רוב השחקנים הבולטים במערכת הפוליטית, משבר כלכלי חריף ואחרי ניהול כושל של משבר הקורונה. הבעיה היא שמול שוער מוחלש, ככה לא עולים להתקפה. 

כל אחד מיריביו הוא פתית שלג ייחודי, מנהיג מטעם עצמו שבטוח שהוא האחד. כולם רוצים לנצח את נתניהו, הבעיה היא שהם מנסים לעשות זאת במגרשו שלו. עובדתית זה לא עובד, ויעידו על כך שלוש מערכת הבחירות שהתקיימו בשנתיים האחרונות. בהינתן אי הבהירות בכל שאר המפלגות, הרי שאת הבעיות שנתניהו והליכוד מביאים איתם הם לפחות מכירים. הם שומעים מהם את אותם דברים כבר שנים וכך יהיה גם הפעם. 

וזו בדיוק הבעיה. אף אחד מיריביו של נתניהו לא משמיע מזמור חדש. עזבו אתכם מהמאבק בראש הממשלה, תיאבקו למען ישראל ותציגו תוכנית מגובשת שמציעה שינוי לטובה ולא מעצם היותכם ראש ממשלה – זה לא הוכיח את עצמו עד עכשיו. חולשת נתניהו, המשבר בו נתונה ישראל והמצב בעולם רק מוכיחים עד כמה צריך להחזיר ערכים שנשתכחו, את הצורך של האזרח ברשת הביטחון מהמדינה, את הסולידריות, ובעיקר - לבוא עם תוכנית פעולה מסודרת ולא עם עוד ועוד תעמולה. 

 עברו לתצוגת גלריהצילום: צילום מסך מסרטון הפייסבוק של בנימין נתניהואם רוצים להוציא אנשים מהבית כדי להצביע למען שינוי, אין סיבה למכור פרסונות, המציאות זועקת לפרוגרמה. ישראל יושבת על פצצה כלכלית מתקתקת, שנתוני הגירעון והאבטלה המבהילים הם רק קצה הקרחון שלה. בכל פעם מסתכלים על ממד אחד, אבל בתמונה הכללית, כאשר נצא מהמשבר הבריאותי, צפוי פה משבר כלכלי שלא ברור איך נעבור אותו. אבל גם בלי לצרף מדדים ותחזיות קודרות, כבר עכשיו אנחנו בשיאו של משבר שמחדד את הצורך במעורבות ממשלתית גדולה יותר. תוכנית החילוץ חייבת להיות בעלת אג'נדה סוציאל-דמוקרטית וחייבת לכלול שינוי סדרי עדיפויות לאומיים ותכנון נכון השואף למצוא את ההזדמנויות שטמונות במשבר, כמו החלת תוכניות הכשרה אונליין למובטלים. 

נתניהו יכול להתבשם [במזרק הממוסגר שלו](/captain/net/2021-01-18/ty-article/0000017f-deeb-df9c-a17f-fefb8b5a0000), אבל הצלחת מבצע החיסונים לא מתבטאת ביכולת לסגור עסקה שמתנוסס עליה תג מחיר בדולרים ובפרטיות האזרחים, אלא בקופות החולים, אותו שריד מתקופת מפא"י שמותיר לישראלים ביטחון בריאותי ברמה גבוהה הרבה מאשר במרבית מדינות העולם. הנה עוד הוכחה לנחיצות אג'נדה סוציאל-דמוקרטית, אם מישהו היה צריך אחת. גם רשת הביטחון שמעניקות מדינות מערב אירופה לאזרחיהן כבר שנה, היא דוגמה שזוהי אג'נדה הרבה יותר אפקטיבית. 

למרות זאת, בישראל עדיין בטוחים שהבחירות הן על דמות המנהיג ולא על דמות המדינה. זו גם הסיבה שהאג'נדה העוסקת בענייני דת ומדינה מתפספסת לנוכח ההפרות הבוטות של החרדים את תקנות הקורונה. נתניהו לא ייצא מאזור הנוחות שלו מולם, והם עצמם אינם רואים במדינה את בסיס נאמנותם, אך מדינה מודרנית, כפי שעולה ממשבר הקורונה, אינה יכולה להרשות לעצמה את הערבוב המיותר הזה. 

כשמקשיבים לנתניהו מגלים שאין לו שום אג'נדה למעט הסיסמה החלולה שהוא "טוב לישראל". אין שום הגיון להתחרות בה משום שהמצב מוכיח אחרת. כל עוד יריביו של נתניהו ישחקו לפי החוקים שלו - הוא ימשיך ליהנות מכוח. אבל מול תוכנית פעולה, ערכים ברורים שאפשר וראוי לאחד סביבם מחנה, הציבור לא יישאר אדיש. אין צורך לספר בנפלאות עצמך, יש לדבר על ערכי מותג כדי לנכס אותם למותג שלך - זה א"ב של שיווק. למפלגה סוציאל-דמוקרטית רחבה יש את כל הכלים לנצח בבחירות הקרובות, הדבר היחיד שאין לה זה מנהיגים שיבנו לה תוכנית.