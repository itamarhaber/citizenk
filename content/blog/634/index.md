---
date: 2017-01-11 14:56:00+02:00
description: ???
source: https://www.haaretz.co.il/blogs/karenhaber/2017-01-11/ty-article/0000017f-f8a0-d460-afff-fbe6c0da0000
tags: דעות
title: לא היה כלום? היה משהו, וזה מספיק
---

לא יהיה כלום כי אין כלום, הכל עורבא פרח, אומר ראש הממשלה, אלא שזו לא הנקודה. עצם קיום השיחות והניסיון לייצר בארטר נוסח "שמור לי ואשמור לך", גם אם לא יצא לפועל, הוא הבעיה. המוכנות לדון באפשרות של עזרה הדדית בין ראש ממשלה ובין בעל אימפריית תקשורת גדולה הוא לא כלום כי הוא משהו והמשהו הזה לא רק מלוכלך אלא שם את שלטון החוק ללעג ואת הדמוקרטיה מרמס לרגליהם. 

זה לא כלום כי כאשר מו"ל בכיר "לפנק" ראש ממשלה בסיקור חיובי ומינוי "עיתונאים" מטעם בתמורה למיגור תחרות זה הרבה מעבר ל'לא תקין', אבל כאשר ראש הממשלה מגיב בחיוב אז "משהו רקוב בממלכת דנמרק" הוא אנדרסטייטמנט. בטח שהיה משהו, מו"ל מושחת וראש ממשלה מושחת לא פחות. לו רק ראש הממשלה היה אומר על זה חד וחלק "לא", היה לו קלף מנצח, סקופ היסטרי, דקה לפני הבחירות.

זה לא כלום, זה משהו – זה ראש ממשלה שמעדיף את האינטרסים הצרים שלו לשמירה על שלטונו מאשר את טובת המדינה וטובת הדמוקרטיה. גם אם לא תמצא עילה פלילית לכאורה, הרי ששמו של ראש הממשלה, גם של נוני מוזס רק שהוא לא נבחר ציבור, מוכתם. לא ניתן שלא לחשוד בקידום אינטרסים מעתה ואילך בכל מהלך שיעשה ולכך יש השלכות מרחיקות לכת על המשך פעילותו.

הזילות בערכי הדמוקרטיה, העולה גם מדברי מו"ל בכיר וגם מדברי ראש ממשלה, אמורה הייתה להיות בלתי נסבלת בלשון המעטה. "אעשה כל מה שאני יכול כדי שתהיה פה כמה שתרצה?" אשרי הדמוקרטיה היחידה במזרח התיכון שמשפט כזה עובר בין ראש ממשלה למו"ל בכיר ולא מפיל את השלטון.

 עברו לתצוגת גלריהזה ראש ממשלה שמעדיף את האינטרסים הצרים שלו לשמירה על שלטונו מאשר את טובת המדינה וטובת הדמוקרטיהצילום: GALI TIBBON/אי־אף־פיניתן היה להעריך את ראש הממשלה לו היה הנושא עולה ומיד נקטע, מרגע שזה לא נעשה הרי שכאן טמון הכל. פלילי או לא פלילי זו פחות השאלה, ערכי או לא ערכי היא השאלה האמתית ופה כשל ראש הממשלה חד משמעית והעובדה שהוא לא רואה בזה פסול רק מחדדת את הנקודה.

ראש ממשלה שמתהדר בעקביות בעשיה שלו למען ישראל התגלה במלוא הווייתו, או שמא מערומיו, ועל זה הוא מעיד ש"אין כלום ולא יהיה כלום". ועל זה ניתן לענות בפרפראזה על דברים אחרים שאמר: "החלק הראשון לא נכון והחלק השני לא יהיה נכון".

לו ראש הממשלה היה כותב את הסטטוס הבא מיד אחרי הצעתו של מוזס, הכל היה נראה אחרת: "הנה משהו שלא תשמעו בתקשורת. שם תשמעו שאני פוגע בדמוקרטיה, שמצבנו מעולם לא היה גרוע יותר, שאני מתנגד לשוק תקשורת חופשי, שאני מנסה לכבול את ידיה של התקשורת. אני ממשיך לפעול כי אני מאמין בישראל דמוקרטית וחופשית. עד עכשיו הופנו לעברי חיצי ביקורת ואני השבתי בעבודה קשה. אבל למה שקרה השבוע לא יכולתי להאמין וכראש ממשלה היה לי חשוב שתשמעו על זה ושתשמעו על זה ממני.

"השבוע פנה אליי נוני מוזס, מו"ל ידיעות אחרונות והעורך האחראי של העיתון בהצעה של סיקור חיובי תמורת צמצום התחרות מול "ישראל היום". כן, כן, מה שאתם שומעים. מיד אחרי ההצעה קטעתי את השיחה. אין לסחר בתקשורת בישראל, תקשורת חופשית היא יסוד חשוב בכל מדינה דמוקרטית. במשמרת שלי לא יקום ולא יהיה כדבר הזה. פניתי כבר ליועץ המשפטי לממשלה ולמשטרה והנושא בטיפול. זהו יום עצוב אבל גם יום משמעותי, הוכחתי ואמשיך להוכיח כי הדמוקרטיה וניקיון כפיים הם נר לרגליי ואלה הערכים לאורם אני מוביל את ישראל!"

ראש הממשלה לא עשה את זה, הוא שקל את הצעתו של מוזס, ועצם העובדה ששקל פוסלת אותו מתפקידו כראש ממשלה במדינה דמוקרטית, גם אם היא במזרח התיכון.