---
date: 2019-05-02 16:30:00+03:00
description: ???
source: https://www.haaretz.co.il/food/cookingwithkids/2019-05-02/ty-article/0000017f-f8d2-d044-adff-fbfb242c0000
tags: בישול
title: תפוחי אדמה עם כופתאות קמח של סבתא אמה
---

אחד הדברים שמעסיקים אותי לאחרונה (חוץ ממשפחה, מעבר דירה, עבודה ושכאלה עניינים שוליים, כמובן) הוא קידום טקס הנחת אבני נגף לזכר סבתא רבתא שלי, אמה הייזר לבית ורטהיים ושלוש בנותיה. לא שמעתי עליה יותר מדי סיפורים, סבתא שלי היתה גם יקית וגם אחת שמיעטה לדבר (בתחום הזה לא טבלתי בבריכת הגנים שלה) ובכל זאת מפיסה אחת לשנייה, הצלחתי להרכיב משהו, קווי מתאר.

אומה (כינוי חיבה לסבתא בגרמנית) אמה היתה אמא לשלוש בנות. בתה הקטנה, סבתי, היתה בת שנתיים וחצי, כשהודיעו לאמה שבעלה נעדר במלחמה. חודשים אחרי גם הגיעה ההודעה – מת ונקבר בדיז'ון. גם בלי שהנאצים יעלו לשלטון לא היה לה קל, לגדל לבד וללא תמיכה שלוש בנות. זה לא היה עניין של מה בכך, אבל לא הרבה אחרי שהנאצים עלו לשלטון היא הבינה ששום דבר טוב לא יצא מזה והחליטה להוציא את בנותיה מגרמניה ולא משנה מה. היא נשארה שם, למרות המאמצים להעלותה לפלשתינה. היא שרדה עד ליולי 1944, אז היתה במחנה הריכוז קייזרוואלד וכנראה עם התקרבות הצבא הרוסי היתה מקרבנות הסלקציה לפני השילוחים דרום-מערבה.

אחת הדרכים לגרום לסבתא שלי לדבר על אמא שלה היתה במטבח שם, בזמן שידיה נעו אוטומטית בהכנת המאכלים שליוו אותה בערך כל חייה אפשר היה לשמוע חלקיקי סיפורים ולהרוויח מתכונים. כמו כל משפחה גרמנית טובה, תפוחי האדמה היו מקור גאווה והבסיס לכל ארוחה, ממש כמו שפריץ הזקן, הוא הוא פרידריך השני, דמיין כשהורה לגדל תפוח אדמה בכל בית גרמני.

את המאכל הפשוט הבא אהבתי במיוחד, הצאצאים לא סבלו אותו ולא ידעתי אם זה משמח או לא. עכשיו אחרי שגם הם התמכרו ובמבטא ישראלי שוברים את השיניים בניסיון להגיד "kartoffel mit mehl close", כלומר תפוחי אדמה עם כופתאות קמח, כאלה של אומה אמה.

**תפוחי אדמה עם כופתאות קמח (4 מנות)**

**מה?**

4 תפוחי אדמה בינוניים

מים לכיסוי תפוחי האדמה

כפית מלח

3 בצלים

שמן צמחי (או חמאה) לטיגון

**לכופתאות:**

3 ביצים (L)

שליש כוס (80 מ"ל) חלב (אפשר גם מים)

1 ורבע כוסות קמח

1 כפית מלח

**איך?**

**לכופתאות:**

שוברים את הביצים בקערה בינונית וטורפים, מוסיפים את החלב וממשיכים לטרוף עד שהתערובת אחידה. מוסיפים את המלח ואת הקמח בכמה פעמים ומערבבים היטב. התערובת צריכה להיות חלקה וסמיכה מאוד, לכן אם היא מטפטפת בקצב מהיר ולא לאט ובקושי כשמרימים את הכף מעל הקערה זה סימן שצריך עוד קמח. כשהבלילה מוכנה מניחים בצד.

מקלפים, שוטפים וקוצצים בצל

על להבה גדולה מניחים מחבת גדולה. מלהיטים ומוסיפים את השמן או החמאה, כאשר הוא חם מוסיפים את הבצל ומנמיכים את הלהבה. מטגנים עד שהבצל מתחיל להיות שחום ולהתקרמל ועוצרים.

שוטפים, מקלפים וחותכים את תפוחי האדמה לקוביות של כ-1.5 ס"מ.

מכינים אותן לסיר בעל נפח גדול יחסית וממלאים במים עד לכיסוי ועוד חצי כוס, מוסיפים את המלח, מכסים במכסה ומניחים על הכיריים. מביאים לרתיחה ושהמים רותחים מנמיכים את האש ומורידים את המכסה.

לוקחים כף וממלאים אותה בתערובת ובעזרת כף נוספת מסייעים לבצק להיכנס למים הרותחים. כך עם כל התערובת, כל פעם במרחק, אל דאגה, הכופתאות לא יידבקו וכדאי לערבב כל הכנסה של 3-4 כופתאות. כאשר מסיימים את התערובת מערבבים שוב ומבשלים יחד עם תפוחי האדמה עוד -עשרים דקות בסיר מכוסה חלקית. אם במהלך הבישול יש צורך בעוד מים, עדיף להוסיף מים חמים. אחרי שמורידים מהאש מכסים את הסיר ומניחים לתפוחי האדמה והכופתאות לנוח כעשר דקות לפני ההגשה.

מוזגים לצלחת, מפזרים מעל בצל ואצלנו הגישו אותן בתוספת רסק תפוחי עץ, כן ככה ולרוב היה מעורב בסיפור גם צלי בקר, או שניצל.