---
date: 2016-08-04 12:13:00+03:00
description: ???
source: https://www.haaretz.co.il/blogs/karenhaber/2016-08-04/ty-article/0000017f-f8d4-d044-adff-fbfdb6d80000
tags: דעות
title: היד ששולטת בשלט היא המושלת בעולם
---

לו מתים היו מתהפכים בקברם, ולא נמצאה לכך הוכחה, התפקדות יואב אליאסי לליכוד ביום השנה ה-76 למותו היתה גורמת לז'בוטינסקי ז"ל להתהפך. אבל אז הגיע נאומו של ראש הממשלה בכנסת שוודאי לא היה מרגיע את התהפכויותו. בעוד שתומכי נתניהו רואים בנאום החזרת עטרה ליושנה, בגדר רביזיוניזם לרביזיוניסטים, יש להודות על האמת - לא נותרה בין נתניהו ובין ז'בוטינסקי אלא רטוריקה.

לו הייתי נתניהו לא הייתי רוצה להעלות מן האוב את דמותו של ז'בוטינסקי ולו משום שנתניהו רחק כל כך מהאב הרוחני. אלא שנתניהו בונה על זה שאף אחד לא ממש זוכר מה מורשת ז'בוטינסקי ולכן ניתן להשתמש בה על פי צו השעה. ציון המרחק בין נתניה לז'בוטינסקי אין בו משום געגועים לז'בוטינסקי, בטח לא של אנשי שמאל, אלא געגועים למכנה המשותף הפוליטי הרחב לדמוקרטיה כערך משותף. ניכוס מחדש של ז'בוטינסקי אינו בקריאה החלולה "ישפוט העם בקלפי, ישלוט העם בשלט – זו תורת ז'בוטינסקי", כאשר מאחורי "ישלוט העם בשלט" נתניהו מתכוון לעצמו, השולט בשלט.

אכן צודק נתניהו, ז'בוטינסקי האמין בחופש העיתונות. הוא היה נחרץ ביותר לגביו והשאיר אחריו עדויות על חשיבות העיתונות בעיניו. במכתבו אל ג'וזיאה וודג'ווד מה- 22.7.1935 כותב ז'בוטינסקי: "יש לסייג את העליה החופשית באמצעים אשר ימנעו את השימוש בה לרעה, בדומה לחופש העיתונות: אמצעים שלא ימנעו את היכולת להגן על חופש העיתונות". התנהלות ראש הממשלה בנושא השידור הציבורי לא ממש עולה בקנה אחד עם הגנה על חופש העיתונות, בטח לא אליבא דז'בוטינסקי. בקווים כלליים הרי שב- 2009 מתקבלת ההחלטה על רפורמה בשידור הציבורי, ביולי 2013 היא מוקפאת. ביולי 2014 מתקבל חוק השידור הציבורי ומוחלט על הקמת התאגיד. ביולי 2016 נדחית תחילת פעילותו של התאגיד ויו"ר הקואליציה מנסה אף לבטל את התאגיד ולהמשיך לקיים את רשות השידור. חופש עיתונות? לא ממש, יותר מאבק שליטה.

 עברו לתצוגת גלריה נתניהו בונה על זה שאף אחד לא ממש זוכר מה מורשת ז'בוטינסקי ולכן ניתן להשתמש בה על פי צו השעהצילום: אוליבייה פיטוסיכששר התקשורת וראש הממשלה נתניהו יודע עד כמה השתנו פני התקשורת אך ממשיך לדבר כמו אופוזיציה לוחמת הנאבקת על כיסוי תקשורתי הגון, צריך לא ללכת שבי אחרי הבומבסטיות ולהבין מה מניע אותו. ראש הממשלה מעדיף לצייר ברנז'ת תקשורת דמונית והגמונית, מרכז-שמאל שפניה בכיוון אחד כי זה מסייע לו תדמיתית ומזין את ציבור הבוחרים שלו. אגב, זה לגמרי מתנגש עם ערך אחר שהיה חשוב בעיני ז'בוטינסקי – אמירת האמת ולא אמת חלקית. הרי איזו מונוליטיות קיימת היום בתקשורת? זו סיסמא נוחה שלא מתיישבת עם המציאות של ישראל היום, מקור ראשון, NRG, הג'רוזלם פוסט, בשבע, וואלה, של כתבים מדיניים מכל הקשת הפוליטית.

התקשורת הישראלית מגוונת מאי פעם, אלא שגם מימין וגם משמאל ולמען ההגינות גם מהמרכז, היא ביקורתית כלפי ראש הממשלה. ופה הבעיה של נתניהו, במפתיע הוא לא מרוצה מהביקורת ויש לו את הכוח לשנות. בידיו מונח עתידם של רשות השידור, התאגיד, ערוץ 2, ערוץ הכנסת והתחרות בתחום התקשורת והערוצים המסחריים. זה המון כוח והמון אינטרסים ומצריך ארטילריה כבדה – וזה מגיע בדמות אלטלנה (המנוף שהתגלה כנדנדה והיה הכינוי הספרותי שאימץ ז'בוטינסקי).

כדי לנכס מחדש את ז'בוטינסקי היה על נתניהו לשנות מהותית את התנהלותו, אבל נתניהו הגיע עם נאום שהוכיח שהוא בז לקהל שלו ומעריך שאותו קהל ניזון מהמידע שניתן לו ולא מעבר. אם יש משהו שהנאום הזה הוא דוגמא לו זה עד כמה רחק נתניהו ממורשת ז'בוטינסקי. ז'בוטינסקי לא זוכה בתואר ד"ר לכבוד של השמאל, תורתו היא תורת ימין ולאומיותו אינה מתיישבת עם אתיקה הומנית אוניברסלית, אבל היא דמוקרטית וחותרת לאמת שלה - שני דברים ששבע שנות שלטון נתניהו הרצופות לא השכילו להוכיח.

 עברו לתצוגת גלריהלו מתים היו מתהפכים בקברם, ולא נמצאה לכך הוכחה, התפקדות יואב אליאסי לליכוד ביום השנה ה-76 למותו היתה גורמת לז'בוטינסקי ז"ל להתהפךצילום: תומר אפלבאוםמורשת ז'בוטינסקי היא ארץ ישראל השלמה ורוב יהודי, "... גרעינו של המושג 'מדינת-יהודים' נעוץ בשני הדברים הבאים: 1. רוב אתני של היסוד היהודי בין תושבי הארץ; 2. שלטון עצמי. ... יודע אני שיש בינינו רבים הסבורים כי אפשר גם בלא רוב לפתח לאום ולהבטיח את קיומו לצמיתות ...כמה יפה הדבר אילו היה העולם כזה. אך העולם איננו כזה." ז'בוטינסקי, נאום בקונגרס הציוני ה-17, יולי 1931. הליכתו של נתניהו לעבר מדינה דו-לאומית אינה כלולה בחזונו של ז'בוטינסקי ואילו על חתירתו לעבר ארץ ישראל השלמה יש מספיק אנשי ימין שיערערו על כך טוב ממני.

מורשת ז'בוטינסקי היא האמונה בדמוקרטיה, של זכויות המיעוט ובשוויון גם של אזרחיה הערבים של המדינה היהודית. "ישפוט העם בקלפי" זה שלטון הרוב, ז'בוטינסקי לא האמין שזו מהות הדמוקרטיה, להפך.

מורשת ז'בוטינסקי היא ההתפייסות עם בן גוריון (ע"ע הסכמי לונדון 1934, או כפי שעולה ממכתבו של ז'בוטינסקי לבן גוריון מה- 29.10.1934: "יש כאן הרבה יותר מסנטימנטאליות אם אני מתרגש עד עומק מהותי בשומעי, אחרי שנים כל כך הרבה — ואיזו שנים מלים כ'חבר וידיד' מפיך אתה. מכבר שכחתי את הלשון הזאת, אולי בעצמי גרמתי שתישכח לשון זו בינינו. תחייתה היא בטח סימן ונבואה לתקופה חדשה, ואני אשתדל בכול המאמצים שהתקופה הזאת תתגשם, לכול הפחות תתחיל". אבל נתניהו בוחר לדבר על הכינוי המכוער שהדביק בן גוריון לשם הרוסי של ז'בוטינסקי – ולדימיר, בקוראו לו "ולדימיר היטלר". אך לא איש כנתניהו שיעיד שהדברים נאמרו עוד לפני שהיטלר הפך לפיהרר ורוצח יהודים, כי נתניהו הוא איש של פלגנות והוא מזכיר מה שנוח לו ומציג אותו איך שנוח לו.

הוא יזכיר את הכינוי האומלל, הוא יקשור אותו בקריאות על פשיזם, הוא ימשיך את הקו המנחה הקבוע שלו – לפלג, לבסס את השמאל כאויב, להצטייר כשובר האליטה. אבל איזו אליטה שובר ראש הממשלה? שום אליטה. הליכוד בשלטון כבר כל כך הרבה שנים שהשמאל כבר אנקדוטה. אם יש תקשורת מונוליטית (ואין) היא לא מתקופת מפא"י, היא כבר מתקופתו. אם אין תחרות ראויה בתחום התקשורת זה כי נתניהו אחראי. קל מאוד לדבר על התקופה הדמונית של מפא"י בשלטון, אבל כבר עברו מספיק שנים כדי לתקן. 

ז'בוטינסקי הפך בידי נתניהו לעוד כלי רטורי מרוקן מתוכן. רוצה ז'בוטינסקי? הוא היה איש של אמת ברורה ומעשים. נתניהו זה לא מורשת ז'בוטינסקי, זה האלטר אגו של ז'בוטינסקי וכבר לא נותרו עוד הרבה קנקנים ריקים כדי להסתיר את זה.