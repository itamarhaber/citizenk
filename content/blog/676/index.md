---
date: 2016-08-19 14:41:00+03:00
description: ???
source: https://www.haaretz.co.il/blogs/karenhaber/2016-08-19/ty-article/0000017f-f895-d2d5-a9ff-f89d52150000
tags: דעות
title: להיות הורה באוגוסט
---

שבועיים לפני סוף החופש הגדול, 14 יום של ענף אולימפי לא מסוקר, ובוודאי שלא ממומן, שמותיר אחריו חללים בשטח. השילוב בין השאיפה לעשות את החופש "מאמם", החום, העלויות, הצפיפות והאינטנסיביות, הופך את החופש לפעמים לבלתי נשכח – ולא מהסיבות הנכונות. לאלפי הורים ימי בין המצרים הם בכלל הימים שבין 15 ל-31 באוגוסט, עת יופקדו שוב הילדים זמנית במסגרות השונות ויבוא להורה גואל.

מעבר לעומס החום, אוגוסט ידוע גם בעומס הנפשי שהוא מייצר. שלושים ואחד ימים, שהם למעשה משוואה לא פשוטה ורבת נעלמים שכוללת ילדים ועבודה, ימי חופשה, הוצאות והמון זמן יחד. העניין הוא שהזמן הזה יחד, שאמור להיות מאוד טבעי, לא תמיד קל. במידה רבה הוא מוכיח עד כמה הקשר עם הילדים שלנו שונה ממה שאנחנו תופסים אותו. אוגוסט מקצין סיטואציות ולרוב אנו נוטים לקטלג אותן כחד פעמיות ולא לראות בהן יותר מזה.

 עברו לתצוגת גלריהילדים והורים בחופש הגדול (למצולמים אין קשר לכתבה)צילום: תומר נויברגמילד שאוהב את החופש אנחנו הופכים למבוגר שירא מפניו והיה מסכים להאמין בפיות אם הגזירה היתה מתבטלת. השאלה היא איך הפכנו לכאלה. אין לי תשובה, אבל בעיני אוגוסט מעיד במידה רבה על המחיר שהחיים המודרניים גובים מהתא המשפחתי.

יש משהו מאוד פונקציונלי בהורות המודרנית, אם מותר לדבר בהכללה. במידה רבה היא יותר טכנית מבעבר וכולה טבלאות מטאפוריות ורשימות מטלות. לאורך כל השנה אנחנו שמים דגש על הפונקציות שיש למלא: להעיר בבוקר, להכין לבית הספר / גן. לפזר. לדאוג לחוגים, להקפיץ. לבדוק שהכין שיעורי בית. ארוחת ערב. מקלחות. שינה. זה לא אומר שאין בהורות יותר מזה, אבל אם נתבונן באמת במערכת היחסים עם הילדים, ככל שהם גדלים היא הולכת ונעשית טכנית אף יותר. תיאומים וסקירת מצב, ניהול הורי במיקרו שמתייחס יותר לתוצר מאשר לנושא, כלומר הילד. ואז פתאום מגיע אוגוסט בלי המסגרות ונטל ההוכחה על ההורים.

המעבר מז'רגון שרובו טכני לז'רגון שכמעט כולו פנאי אינו פשוט וצפוי שיחרוק. אלא ששוב, גם בחופש הגדול אנחנו פונים לתכנונים ולסוג של סדר יום כדי שהטכני לא יברח לנו. הטכני, הפונקציונלי, הוא קרקע כל כך נוחה. הוא "שיחת החולין על מזג האוויר, דור 4.0". אבל הוא מסתיר איזשהו נתק בסיסי בתא המשפחתי, שהחיים המודרניים לא נותנים לנו את השהות לחשוב עליו, אבל מכתיבים לנו את הצורך להתמודד איתו.

אני לא חושבת שהדרך היא פינוי יותר זמן איכות ביומיום. בעיני, הדרך היא בשינוי הנושאים שעל סדר היום. היא בצמצום הטכני בחיי היומיום מתוך דגש על האישי, על יצירת מהות משפחתית. אנחנו כל כך עסוקים ב"חיים עצמם", שהילדים שלנו פעמים רבות נמדדים באיך הם משתלבים בתוך זה. הם לא אמורים, ולכן יש מקום להפרדה. במידה רבה, כמו שאין מקום נכבד לעבודה שלכם בתוך המשפחתיות, בעצם גם לבית הספר וללימודים ולמחויבויות צריך להיות פחות מקום. הרי מעצם קיומם הם תופסים המון מקום בחיים, הם שם ולא ניתן להתעלם מהם.

 עברו לתצוגת גלריהמותגים לבית הספראם הילד הולך לבית הספר, מבחנים, שיעורי בית ומטלות הם חלק מכל העניין, אם הוא מנגן, לכלי יש מקום בחיים. אם הוא בחוגים, להם יש מקום, אבל מקום, לא תכלית. אם הפסנתר הוא סיבה לריבים על זמני אימונים שחורגים מנדנוד קל וסביר ויורדים לרמת הכעסים, אם שיעורי הבית הם טריגר לדרמת סוחטות דמעות על בסיס קבוע, יש כאן בעיה. המשך של מעגל הכעסים לא יביא לשום תוצאה חיובית. להיפך הוא יקבע אותנו לדפוסי הפונקציות של "כמה ניגנת" ו"מה קורה עם השיעורים" לנצח.

השעות המעטות ביומיום, כשכולם בבית, הן בדיוק הזמן לייצר זמן איכות. זמן שיש בו כמה שפחות לימודים, "פסנתרים", עבודה ושאר יומיומין. זמן שיש בו בני אדם והם מדברים ומספרים סיפורים ומכינים יחד אוכל או מקפלים יחד כביסה, משחקים ומשוחחים ורואים אחד את השני שלא דרך פילטרים של רשימת מטלות.

זה לא אומר שכהורים אנחנו לא צריכים לדרבן אותם, לעודד אותם להתאמן ולהכין שיעורי בית. ברור שהמעורבות שלנו חיונית, היא רק שאלה של גבולות. לא התאמן? זה עליו. לא יכין שיעורי בית? בדיוק בשביל זה יש מורה, מגובה במערכת שלמה ובחוקים ברורים. יש חשיבות להתמודדות של הילד, יש דברים שהוא גם צריך ללמוד לבד. ההתערבות שלנו יכולה לסרס לא רק את הילד, אלא גם את מערכת היחסים.

אמנם כהורים אנחנו מאוד רוצים לראות את הצאצא מצליח, עומד ביעדים ובאתגרים, מתפתח ומתעצב. אנחנו מגיעים אל ההורות מתוך כל הכוונות הטובות, רק שזה לרוב מכיל את החומרים שעלולים להעלות את מערכת היחסים העדינה והטבעית הזו על המוקד. והלהבות שלה מתגברות באוגוסט. כי אוגוסט הוא הרבה פחות טכני. אבל אוגוסט גם יכול להיות הזמן להוריד את הפילטר של היומיום ולראות פתאום את כל הילד, שכהורים אנחנו קצת מפסידים לאורך השנה, ועם התחושה הזו להגיע לספטמבר ולזכור שהשגרה כוללת גם את גבולות ההתערבות ההורית. והשגרה כוללת גם זמן שהוא לא שיעורים ולא אוכל ולא נגינה ולא שום דבר חוץ מהפרטים שמרכיבים אותה ומה שביניהם. ומה שביניהם גדול יותר מכל הטכני הזה, לפחות בתיאוריה. אבל אתם יודעים, אוגוסט.