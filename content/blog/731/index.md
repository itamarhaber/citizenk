---
date: 2016-03-07 13:58:00+02:00
description: ???
source: https://www.haaretz.co.il/blogs/karenhaber/2016-03-07/ty-article/0000017f-f8e3-d2d5-a9ff-f8efd5b70000
tags: דעות
title: הכי צביון דמוקרטי
---

ד"ר אסף מלאך, יו"ר ועדת המקצוע בלימודי אזרחות במשרד החינוך, התפנה ל[כתוב באריכות](/opinions/2016-03-03/ty-article-opinion/.premium/0000017f-e3af-d568-ad7f-f3efd3b30000) על ספר האזרחות החדש והמחוון במקצוע וחש להרגיע את המבקרים בהסבירו כי הם עוד יותר דמוקרטיים ועדכניים מאי פעם ואין חשש לצביונה הדמוקרטי היקר של המדינה. אינני יודעת לגבי ספר האזרחות כיון שעוד לא פורסם, אולם אם נקיש מהפער בין דבריו של ד"ר מלאך ובין המחוון בפועל (כפי שפורסם ב[אתר המרכז לטכנולוגיה חינוכית](http://citizenship.cet.ac.il/ShowItem.aspx?ItemID=c700351b-de32-4849-a71b-166c654330b0&lang=HEB)), אני מוצאת סיבה טובה להיות מודאגת מספר האזרחות. 

ד"ר מלאך כותב מצוין, אלא שהוא כותב בשם ומייצר פרשנות מאוד רחבה בעוד למעשה הקשר למציאות בפועל כנראה קלוש. עוד לפני הכניסה למהות הדברים, בואו רגע נתעכב על השאלה האם בוגרי תיכון שיקראו את דבריו, יבינו אותם ויוכלו להסביר או לקשר לחווית לימודי האזרחות שלהם? מהמעט שבדקתי, שאינו מהווה מדגם מייצג, לא נמצא אפילו אחד. דומה שבכיתות הלימוד אין הרבה התעסקות פילוסופית, אם כי מדבריו של ד"ר מלאך ניתן להתרשם שתלמידי התיכון צריכים להקיא את הידע הזה משנתם, כי הרי 15 שנים שמחשבה מקובעת זו קנתה אחיזה במוחות הצעירים. אלא שבקיאותו המקצועית של ד"ר מלאך אינה מדד לרמת הידע של תלמידי מערכת החינוך, לא שזה מפתיע. 

מעבר לעובדה שמרבית תלמידי ישראל מפגינים ידע נמוך במיוחד באזרחות ויעידו ציוניהם במבחני הבגרות שנה אחר שנה, הידע שהם יוצאים איתו דל. משיחות עם מורים לאזרחות (גילוי נאות למדתי לימודי תעודה להוראת אזרחות) עולה כי דיונים מעמיקים בשיעור כמעט בלתי אפשריים וכי הכניסה בכלל לתחומי הפילוסופיה הפוליטית היא נמוכה וטעונה כי תמיד היא חוזרת לדוגמאות עדכניות מה שיוצר מהומות בשיעור ולכן נעשה ניסיון לצמצם את הדיונים. וזאת מבלי לדבר על קשיים אובייקטיביים, כמו מספר התלמידים, מספר שעות מצומצם המוקדש לנושא והזמן המוקדש לנושאי משמעת בכל שיעור. נראה שאותו לימוד כמו-תיאולוגי של תיאוריה דמוקרטית ליברלית-אינדיבידואליסטית, אם קיים, הוא על הנייר בלבד. 

ד"ר מלאך מסביר כי ב- 15 השנים האחרונות ינקו תלמידי בתי הספר את משנתם של לוק והאצ'סון, ומצייר מצב בו נלמדו רק הוגים מאסכולת "הליברליזם האינדיבידואלי" כאינדוקטרינציה של תלמידי התיכון בה נטבעו רק מושגים כמו אמנה חברתית, זכות טבעית והאדם כיצור תבוני ואוטונומי. גם כאן ד"ר מלאך לא מדייק, התלמידים לא לומדים את משנתו של לוק, או כל הוגה אחר, הם לומדים מושגים ולא תיאוריה. אני מסכימה שיש להרחיב את מנעד חומר הלימודים, אבל זה רחוק מאוד מ"שינוי תוכנית הלימודים ב-2011 היה צעד נכון לתיקון הטעות, כיון שהיא מציגה תמונה מורכבת יותר של גישות להבנת הדמוקרטיה", אך אם אין משמעות ללמידה, התלמידים לא זוכרים את הנושא ובטח לא מבינים אותו. אולי המהפכה צריכה להתחיל דווקא בהקצאת יותר שעות במערכת הלימוד לאזרחות. במצב העניינים היום, התוספת התיאורטית רק אומרת שמעכשיו באותו פרק זמן בו לא מצליחים ללמד מושגים מתיאוריה אחת, לא יצליחו ללמד מושגים מכמה תיאוריות ובטח לא להכנס לעובי הקורה. 

 עברו לתצוגת גלריהרפרוף בספר האזרחות "להיות אזרחים בישראל", במהדורתו משנת 2001, מלמד כי לנושא האדם כיצור תבוני מוקדש חצי עמוד, לנושא האמנה החברתית עמוד (לאמנה ביהדות 2 עמודים), לנושא הדמוקרטיה הליברלית מוקדש חצי עמוד לדמוקרטיה סוציאל דמוקרטית – עמוד שלם, לנושא זכויות מוקדשים כ- 45 עמודים, כחצי מהם על זכויות טבעיות. 50 עמודים בסך הכל, כ- 8% מספר האזרחות הישן שהוא ליבה של הלמידה באזרחות. במושגים האלה קשה לדבר על אינדוקטרינציה, כיון שבקושי ניתן לדבר על הבנה. יש חשיבות רבה בהכרת גישות שונות לדמוקרטיה, אך אם זו ההקצאה לנושא הרי שאין כאן התעמקות ולכן אין באמת השפעה כזו דרמטית על מוחותיהם של תלמידי התיכון, אם בכלל. 

במדריך הישן להוראת מקצוע האזרחות מצוין כי לספר הלימודים 3 חלקים: 1. מהות המדינה היהודית, 2. מהות המדינה הדמוקרטית, 3. משטר ופוליטיקה בישראל. בחלק של "מהי דמוקרטיה" מובאות הגדרות שונות של דמוקרטיה וזאת כדי ש"התלמידים ידעו ויבינו שבמציאות החברתית הפוליטית ייתכנו בו זמנית היבטים שונים לתופעה אחת ושאין אמיתות מוחלטות". איכשהו אם אלה ההוראות למורה, אני בספק אם ניתן לדבר על מחשבה מערכתית מקובעת. במבחן התוצאה לו היתה תפיסה מחשבתית ליברלית-אינדיבידואלית, לא היו יוצאים תלמידי תיכון עם תחושת עליונות ישראלית-יהודית וההבנה שדמוקרטיה זה בחירות ושלטון הרוב. 

קשה לראות כיצד הפכה הדמוקרטיה למעין דת, כפי שמתאר זאת ד"ר מלאך, אם יוצאי המערכת אינם מבינים מהי דמוקרטיה. אני מסכימה לגמרי שיש לטעת בתלמידים ספק ולא ללמד דבר כתורה מסיני, אך זו אינה מהות השינוי. כבר במחוון החדש, הנושא "תפיסות דמוקרטיות", המושג אותו לד"ר מלאך חשוב להרחיב, נקרא "תפיסות דמוקרטיות – עמדות לגבי אופיה הרצוי של מדינת ישראל, אופי וזהות אזרחית". זה צריך לעורר תמיהה ולו רק בגלל שאין כאן ניסיון ללמד את המושג דמוקרטיה במובנה הרחב אלא ניסיון לבחון את ישראל. ואם כבר בדת עסקינן, הרי שמקומה של היהדות בלימודי האזרחות גדול מה שעקרונית מתנגש חזיתית עם תפיסה ליברלית-אינדיבידואליסטית. 

המחוון הוא הכלי שמיועד לסייע למורה להכין את השיעור ולהעביר אותו, כמו גם להבין מה רמת הידע המינימלית שהתלמיד צריך לדעת בנושא. יפה שד"ר מלאך מתעסק בצורה רחבה כל כך במושגים של מהי דמוקרטיה כאשר האחוז של הידע הזה מתוך המחוון, בהנחה שלכל המושגים שם יש משקל שווה, עומד על כ- 3% מתוך המחוון. כלומר יותר נושאים בפחות זמן במקצוע שגם כך אינו נלמד כראוי. מהפכה אמיתית של חשיבה דמוקרטית היתה מתבטאת בהעמקה בנושא ולא כך היא. 

בחישוב מהיר נראה שהביקורת של מלאך על למידה של פן אחד והצורך בהרחבת הידע, היא רק רצון לנסות לשנות תפיסה דמוקרטית אוניברסלית כדי שזו לא תעמוד בהתנגשות עם המציאות הפוליטית בישראל בפועל, במילים יפות יש כאן ניסיון שמוקד האינדוקטרינציה יעבור ישראליזציה, במסווה של העצמת ידע. זה לא ניסיון להרחיב את הידע, זה ניסיון להסביר למה ישראל נחשבת דמוקרטיה, להרחיב את ההסבר התהליכי על המהותי כי ככה זה מסתדר טוב יותר במדינה שמייחסת חשיבות דמוקרטית רק לתהליכים. 

ד"ר מלאך כתב יפה למי שלא מכיר את הנושא בהציגו את השינוי כהרחבה חיובית של תחום ידע. הנושא אליו מתייחס מלאך בהרחבה לא נלמד באותה הרחבה בכיתות, הוא למעשה מצומצם מאוד וכמעט חסר חשיבות. לכן, השאלה היא למה דווקא לזה הוא מתייחס ולא לנושאים מהותיים יותר? ובכן נדמה לי שהסיבה לזה היא לשכנע וכרגיל לא להתייחס לבעיה האמיתית – נושא האזרחות מוזנח ובוגרי המערכת יוצאים אל הצבא ואחר כך אל החברה האזרחית בלי להבין מהי דמוקרטיה אבל מתוך ידיעה ברורה שהיהודים צודקים. ספר האזרחות החדש והמחוון הפכו סוכני הסברה במקום סוכני ידע ולא מעכשיו. האזרחים ונבחרי הציבור העתידיים יוצאים מכיתות הלימוד האלה ודומה שלהבין מהי דמוקרטיה הם לא יוכלו, אבל ידעו לטעון שישראל היא דמוקרטיה. ואגב, ד"ר מלאך, אין כאן פגיעה ב"צביון היקר של הדמוקרטיה", כל מה שיש כאן זה בדיוק זה צביון, או כפי שגם ניתן לקרוא לו – תדמית, סגנון.