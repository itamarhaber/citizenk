---
date: 2021-11-11 08:46:00+02:00
description: ???
source: https://www.haaretz.co.il/blogs/karenhaber/2021-11-11/ty-article/0000017f-f8d3-d318-afff-fbf3e7f10000
tags: דעות
title: ההקצנה בשטחים מתחילה בשתיקה רועמת
---

השבוע צוינו 83 שנה לפוגרום נובמבר, הוא "ליל הבדולח". היו אלה יומיים של התפרצות ספונטנית כביכול בעקבות רצח הדיפלומט ארנסט פון ראט. בפועל, היא תוזמרה על-ידי הנהגת המפלגה הנאצית, בדגש על ריינהרד היידריך ויוזף גבלס. 1,400 בתי כנס נהרסו בגרמניה ובאוסטריה, רכוש יהודי נהרס ונבזז, 91 נרצחו ומאות נפצעו. אלפים נוספים נרצחו או התאבדו לאחר מעצרם של כ-35 אלף גברים יהודים במחנות ריכוז בתוך גרמניה. 

בטקס לציון האירוע, מצאתי את עצמי נעה בחוסר נוחות כשהדוברים הישראלים דיברו על שתיקת הרוב הגרמני והאוסטרי לאחר הפוגרום, שתיקה שסללה את הדרך להקצנה העתידית שנראתה באותה עד ליהודים כבלתי אפשרית. אי הנוחות שלי גבר כשהנואמים הגדילו לטעון שבעצם אסור להשוות בין השתיקה הזו למקרים אחרים. כאן בדיוק הבעיה. ההיסטוריה מלמדת ששתיקה של ציבור גדול נוכח עוול וסלילת הדרך להקצנה אינה ייחודית לשואה. זה קורה באופנים שונים ועם תוצאות שונות ברחבי העולם וגורם למשבר גדול, פנימי או חיצוני. 

עצימת העין ושתיקת גרמנים ואוסטרים לנוכח ההקצנה היו כניעה לאידאולוגיה גזענית שהובילה לרצח שיטתי של בני אדם ולמלחמת עולם. ההבנה הזו הייתה אמורה להפוך ללפיד שיוביל את העולם אחרי מאי 1945, בוודאי במדינות שמתהדרות בהיותן דמוקרטיה. לא משום שכל הקצנה ורמיסת זכויות אדם תהפוך לשואה, אלא מתוך הבנה שזכויות אדם הן המסד האנושי הבסיסי לתיקון עולם ואינן פריווילגיה. 

חשוב לציין ולהזכיר את פוגרום נובמבר, לא רק למען זכר הקורבנות, אלא גם כדי לפעול לעולם צודק יותר. עולם שבו אדם לא נרדף בשל מוצא, גזע, דת או מגדר בשום צורה ואופן. כצאצאי הקורבנות, זה משהו שאנחנו צריכים להבין יותר מכולם. נרמול היחסים עם גרמניה נבע בין היתר מתוך ההכרה הגרמנית באחריות לזוועות הנאציזם ובמוכנות שלה להתמודד עם הרגע האפל ביותר בתולדות האומה הגרמנית. בבסיס עמדה ההבנה שתיקון יכול להיעשות רק מתוך קבלת אחריות. גרמניה שלאחר התבוסה הייתה יכולה לבחור להתמודד עם פשעיה באופנים שונים. הבחירה הקשה שלה להתמודד עם חשיפת הזוועות הייתה הדרך היחידה להכניס ל-DNA הלאומי את הטראומה, כדי שזו לא תחזור על עצמה בשום קונסטלציה. 

ההתנהלות הישראלית שמתעלמת לחלוטין מהנרטיב הפלסטיני ומהאחריות הישראלית לנכבה, לגירוש, לאירועי טבח, לאי שוויון אזרחי מובנה, לחוק יסוד הלאום וכמובן לכיבוש ואחזקת מיליוני בני אדם תחת משטר צבאי וללא זכויות אדם, לשלילת זכותם להגדרה עצמית, ולהנהגת חוק אחד ליהודים וחוק אחר לפלסטינים בשטחים - היא אחת הסיבות לחוסר היכולת להגיע לאיזשהו פתרון לסכסוך עם הפלסטינים. זה לא אומר שאין אחריות פלסטינית, שישראל אשמה בהכל, או שישראל לא עשתה שום דבר טוב, אבל ריפוי מתחיל כשהצד המדכא, בוודאי זה שמצהיר על עצמו דמוקרטי, מכיר בעוולות שביצע ומקבל עליהם אחריות. 

אם יש משהו שחסר בשיח הישראלי הוא שיח של אמת. העובדות מציגות את עצמן שוב ושוב, אך ישראל מתכחשת אליהן משל הייתה [מכחיש של משבר האקלים](/blogs/karenhaber/2021-10-28/ty-article/0000017f-f901-d318-afff-fb63059f0000). הסיפור ההיסטורי של ישראל, הנרטיב שלה, מבוסס הנחה שלא ממש מסתדרת עם המציאות ולפיו לא משנה כמה ישראל הושיטה יד לאורך השנים, הצד הפלסטיני ענה בסירוב במקרה הטוב או בהתפרצות רצחנית במקרה הרע. אבל זהו סיפור חד-צדדי, חלקי ומגמתי מאוד של מציאות הרבה יותר מורכבת. 

המוכנות להעלים עין, להתכחש לאחריות ולכבס לקסיקון שלם כדי שינעם לאוזן הישראלית, לא תשנה את המציאות ורק תחריף את המצב. הזעזוע מאלימות מתנחלים לא מחזיקה מים משום שהבעיה מתחילה בקיומם של המתנחלים בשטחים כבושים שבהם לעם הילידי אין זכויות שוות. ההכחשה והשתיקה יוצרות הסכמה לכיבוש והיא לא שונה בתוצאתה מהכחשת הכיבוש או הכחשת קיומו של העם הפלסטיני. 

שימור הכיבוש והיעדרו של סדר יום דמוקרטי מהותי בישראל נעשה על גבם של הלא-יהודים, גם בתוך גבולות הקו הירוק ובוודאי בשטחים הכבושים. הקואליציה הנוכחית, בה חברות שתי מפלגות שמאל שמפרסמות מדי פעם הצהרות מחאה לפרוטוקול על הרחבת ההתנחלויות או על אלימות המתנחלים או על "מחויבות לפתרון שתי המדינות", היא ההוכחה שבסופו של דבר השתיקה סוללת את הדרך לקיצונות. הכרסום בדמוקרטיה מתחיל כשאנחנו לא ניצבים ביושר מול האמת.

לחצו על הפעמון לעדכונים בנושא:
------------------------------

* [מתנחלים](/ty-tag/0000017f-da32-d718-a5ff-fab63cce0000)
* [התנחלויות](https://www.themarker.com/ty-tag/0000017f-da59-d42c-afff-dffbfa530000)
* [פלסטינים](https://www.themarker.com/ty-tag/0000017f-da2d-dea8-a77f-de6fa5fe0000)