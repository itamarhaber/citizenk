---
date: 2016-06-01 12:13:00+03:00
description: ???
source: https://www.haaretz.co.il/blogs/karenhaber/2016-06-01/ty-article/0000017f-f8bb-d460-afff-fbff0fc40000
tags: דעות
title: יזכור עם ישראל גם את בניו ובנותיו החיים
---

חודש מאי מזמן, לפחות קלנדרית, השוואה בין יום הזיכרון לחללי מערכות ישראל ונפגעי פעולות איבה, שחל בתחילת החודש, ובין יום הזיכרון האמריקאי שחל ביום שני השבוע. ההבדל בין שני הימים מעניין. בעוד [יום הזיכרון הישראלי](/news/education/2016-05-10/ty-article/0000017f-e6dd-dea7-adff-f7ff9ac40000) הוא יום אבל ממלכתי, יום הזיכרון האמריקאי נחגג בסוף שבוע ארוך, שכולל אמנם טקסי אזכרה ממלכתיים ופרטיים, מצעדים עירוניים הכוללים חיילים, וטרנים ותזמורות, דקת דומייה אפשרית ב-15:00, פיקניקים וארוחות משפחתיות או קהילתיות לציון היום בד בבד עם מסיבות וסיילים. מנהגים אמריקאיים נוספים הם הורדת הדגל לחצי התורן עד לצהריים והנפתו מחדש כסמל לתקווה. נערך גם קונצרט על גבעת הקפיטול, המועבר בשידור ישיר למיליוני צופים, כולל חיילים אמריקאים בבסיסים מרוחקים. במידה רבה, יום הזיכרון האמריקאי הפך גם לאות לפתיחת חגיגות הקיץ וסוף השבוע הזה גם מקור לא אכזב למסיבות חוף, בריכה וחצר רבות, מה שמעורר דיון בחברה האמריקאית באשר למהות יום הזיכרון. 

במקור נודע 30 במאי כ"יום העיטורים" או הקישוטים, שעליו הכריז הגנרל ג'ון לוגן ב-1868 לזכר הנופלים במלחמת האזרחים האמריקאית. ביום העיטורים הראשון נאם הגנרל ג'יימס גרפילד בבית הקברות הלאומי בארלינגטון וכ-5,000 מתנדבים קישטו בפרחים ובדגלים את קבריהם של 20,000 הנופלים מצבאות הקונפדרציה והאיחוד (היוניון) הקבורים שם. מאז התפתחה מסורת לעלות לבתי הקברות הצבאיים ביום זה ולקשט את הקברים. מלחמת העולם הראשונה הרחיבה את יום הזיכרון לזכר הנופלים בכל המערכות האמריקאיות, עד שב- 1971 החליט הקונגרס להפוך את היום לחג פדרלי, שנקבע ליום שני האחרון בחודש מאי, לזכר הנשים והגברים שאיבדו את חייהם בשירות הצבא האמריקאי. היום אמריקאים רבים שואלים את עצמם איך הפך יום הזיכרון ליום שבשביל חלקים לא מעטים מעמם הוא בכלל חגיגה. 

 עברו לתצוגת גלריהאזרחים עומדים בצפירת יום הזיכרון בתל אביביום הזיכרון הישראלי נקבע כבר ב-1940 לזכר קורבנות המרד הערבי, שהחל באוקטובר 1936 והסתיים במרץ 1939. בשנתיים הראשונות שלאחר הקמת המדינה נחגג יום העצמאות לצד טקסי האזכרה ברחבי הארץ, ורק ב-1951 אושרה הצעתה של ועדה ציבורית לציין את יום הזיכרון בד' באייר. [ב-1963 הוסדר מעמד יום הזיכרון בחוק](/magazine/the-edge/2016-04-29/ty-article/.premium/0000017f-db99-db22-a17f-ffb997f80000), המפרט את אופיו של היום ונהליו, כולל טקסים במוסדות החינוך, צפירה וסגירת "בתי עינוגים", היינו בתי קפה, מסעדות, תיאטראות ובתי קולנוע. 

הפער בין ציון שני הימים בולט. יום הזיכרון בישראל הוא יום אבל ממלכתי ואילו האמריקאי מוגדר כזה, אך נע בין קטבים שאינם מתחברים. אי אפשר לשהות בישראל ביום הזיכרון ולברוח ממנו, הוא נוכח. בארה"ב זה יותר מאפשרי, בהתאם למקום שבו אתה שוהה. את ההבדלים אפשר לנתח מתוך גישות שונות, אם על ידי בחינת הנרטיב הלאומי, גודלה של המדינה ומידת האיום שבו היא נתונה, היסטוריה, בניית ממלכתיות, מרכזיות הצבא, חברה אזרחית מול חברה מגויסת ועוד. אין יום זיכרון לחיילים משולל הטיבוע החברתי המובן של הוקרה לאלה שאפשרו את הקיום במותם, זה תופס בכל מקום בעולם. ועם זאת, יום הזיכרון הישראלי עדיין שונה במהותו. 

בישראל נהוגה צפירה של דקה לזכר הנופלים בערב יום הזיכרון, המתחילה רשמית את אירועי היום. צפירה נוספת, בת שתי דקות, נשמעת ב-11:00 בבקר יום הזיכרון, הנותנת את האות לפתיחת מרבית הטקסים בבתי הקברות הצבאיים ובמוסדות החינוך. החיבור בין הצבא ובין החברה הוא חלק בלתי נפרד מההוויה הישראלית היהודית וכך היה עוד משחר היישוב היהודי. האחיזה בנשק היא חלק מהישראליות, וחיונית ככל שתהיה היא אינה פשוטה ויש לה מחיר. חלק ממנו הוא אינדוקטרינציית ה"טוב למות בעד ארצנו" שהנוער בישראל עובר מאז ומעולם ותכליתה לחנך אותם למוכנות להקרבה טוטלית כאותם נופלים-גיבורים המוזכרים בכל שנה בטקסי הזיכרון בבתי הספר. המסלול ברור – מבית הספר לצבא ומשם לבתי הקברות הצבאיים, אם בעצמך ואם כדי ללוות חבר. נסביר את זה ככורח המציאות ועם זאת, זו עובדה שעצוב להכיר בה ויש לה משקל רב בעיצוב החברה בישראל. 

החברה הישראלית עוד לא מוכנה נפשית לדבר בשוויון נפש על השואה וצביון זיכרונה, על אחת כמה וכמה לבחון בביקורתיות את יום הזיכרון לחללי צה"ל, המרכזי כל כך בהוויה הישראלית. לא כדי לשנות את צביונו הייחודי של יום הזיכרון עצמו, אלא כדי לבחון את השפעתו על דפוסי החשיבה של הנוער. דפוסי הזיכרון בישראל, אולי בשל העובדה שהיא עדיין צעירה, נשארו קבועים, חלקם של הילדים ובני הנוער בנשיאת הזיכרון רב והמשא אינו פשוט. 

יום הזיכרון הוא רב משמעות מבחינת הציבור היהודי בישראל, מועד ממלכתי שאינו משולל אופי דתי, שרובו ככולו משקף שותפות ישראלית ששורשיה מושתתים על מוות ועל תקומת המדינה וקיומה. ספק אם יש יום זיכרון לנופלים טוטלי כל כך, בעל השפעה חברתית ואפילו כלכלית, בעוד מדינה בעולם. השקט שנופל על המדינה עם התקרב ערב יום הזיכרון, המוזיקה הישראלית המשותפת, ההזדהות המובנית בתוך הטקסים שהפכו לחלק מנוף אזרחותנו, ההיכרות האישית כמעט של כל אחד עם המוות, הצפירה, כל אלה הופכים את יום הזיכרון הישראלי לחלק בלתי נפרד מהתבנית שבתוכה נוצרנו. 

 עברו לתצוגת גלריהיום הזיכרון בארצות הבריתעם זאת, ולא מתוך רצון לקחת דוגמה מארה"ב, דווקא חוסנה של חברה נבחן ביכולת לבחון את עצמה בשאלות מהותיות. דפוסי הזיכרון הם אחת השאלות האלה. שאלה שלא יהיה מנוס מלשאול בסופו של דבר היא, "האם אין צורך ביותר בקרה על הצורה שבה המסר הזה מועבר לילדים ולנוער בישראל?" ברמה מסוימת אולי עלינו כחברה לשאול את עצמנו אם כבר מגיל צעיר כל כך יש לחשוף אותם, כמעט ללא תיווך, לנרטיב הכל כך נורא הזה, "מבתי הספר לבתי הקברות"? כן, המציאות הישראלית מורכבת; כן, הגנה על המדינה אינה פריבילגיה, אבל יש חובה מוסרית שאנחנו חייבים לחוסנם הנפשי של ילדים ואני לא בטוחה שילד בן שש באמת חייב להיות חשוף לכל הקושי והכאב האלה, שגם מבוגרים לא בהכרח מסוגלים להכיל. 

הזיכרון אינו קל, אבל ממש כמו במקרה של אבל פרטי, יש צורך למצוא את הדרך הבריאה להתמודד עמו. הכוונה היא לדרך שתצמיח חיים מתוך מקום שגם המוות שוכן בו, שתצמיח לא רק מחויבות אלא גם תקווה. זה נושא שהחברה בישראל צריכה להידרש אליו והוא מצריך נגיעה בפצעים הכואבים ביותר שלה, אבל הוא מבטיח במידה רבה את מרכזיותם של אלה שעדיין חיים וההכרה בזה כואבת. אולי צריך עוד כמה שנים להתבגר. יש להניח שגם זה בא עם מחיר.