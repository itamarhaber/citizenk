---
date: 2021-11-02 08:36:00+02:00
description: ???
source: https://www.haaretz.co.il/family/homeschooling/2021-11-02/ty-article/.premium/0000017f-f8a5-d460-afff-fbe76ac50000
tags: חינוך
title: בחרת לחנך את ילדייך בבית? את לא אמורה לעשות גם כביסה וספונג'ה
---

התפיסה הסטריאוטיפית של חינוך ביתי לא פעם מביאה להנחה שהאימהות בבית והאבות בחוץ. יש בזה משהו. בסופו של דבר, ההחלטה על חינוך ביתי מתחילה לא פעם מיוזמה אימהית ומתוך רצון להיות עם הילדים בבית. בכוונה בחרתי במילה "רצון", משום שלרוב הניסוח יהיה באמצעות המילה "להישאר" - שמראש מגדירה את האם כמי ש"נשארת" בבית אחרי חופשת הלידה. יש חשיבות לבחירת המילים. שימוש במילים ארכאיות מביא להתייחסות מיושנת וסטריאוטיפית ולהתעלמות ממגמות חשובות שמתחוללות בשנים האחרונות, כמו החיבור הגברי להורות, לאבהות. 

אם כן, ההחלטה [להיות עם הילדים בבית](/family/homeschooling/2020-10-13/ty-article/.premium/0000017f-f8a8-d887-a7ff-f8ec51e30000) היא לרוב של האישה, והסיבות לכך הן גם אישיות וגם חיצוניות. אם מתוך ראיית האמהות כהגשמה, ואם בשל פערי שכר שהופכים את השהות של האם בבית ליותר כדאית כלכלית מאשר הישארותו של הגבר. 

באופן טבעי, להחלטה לחנך את הילדים בבית יש השפעה על הדינמיקה המגדרית בתוך המשפחה. אבל היא גם מאוד תלויה בנפשות הפועלות ובדרך בה נתפסת הבחירה בבית ובחוץ. קל ליפול לתוך סטיגמות שאם אישה נשארת בבית היא הופכת מיד לעקרת בית ומקבלת על עצמה תפיסה מסורתית-שמרנית. אלא שבפועל המציאות היום שונה. מרבית הנשים שבוחרות בחינוך ביתי עושות זאת מתוך תחושת הגשמה ומתוך בחירה. קל ליפול למחשבה שהבחירה נעשתה בגלל דיכוי נשי שכופה הכלכלה והנורמות החברתיות שלא מאפשרות הגשמה של שני התפקידים - אמהות וקריירה. 

הקושי הגדול בבחירה הזו הוא בשחיקה - והיא נחלתם של שני בני הזוג. של האישה שנשארת בבית ומתמודדת עם הטיפול היומיומי בילדים ובבית - כמעט ללא זמן לפנאי; וגם של הגבר שעול הפרנסה נופל עליו - ואיתו גם עול נפשי שכרוך בכך, אך כמעט שאינו מדובר. 

משום שהישארות בבית נתפסת כהקרבה, בעיקר בגלל נורמות חברתיות, לא פעם למתבונן מהצד זה נראה כמו סוג של דיכוי מגדרי, כזה שמחזיר נשים אחורה. אך באופן לא מפתיע, מרבית האימהות בחינוך ביתי לא רואות זאת כך וניתן ללמוד רבות מהפער הזה. 

התפיסה לפיה ההורה שנשאר עם הילדים צריך גם לטפל בבית, היא נקודה שחשוב להתייחס אליה מראש. GIPHYבאותה מידה בה ההישארות בבית יכולה להיתפס כדיכוי נשי, היא גם יכולה להיתפס כבחירה האולטימטיבית, גם ברמה הפמיניסטית. לרוב, בחינוך ביתי נשאר הורה אחד בבית ונוצרת דינמיקה כזו לפיה הוא גם ההורה האחראי על הטיפול בבית, אלא שהדינמיקה הזו מתרחשת באופן טבעי והיא לרוב נטולת תכנון מקדמי. מצב כזה בהחלט עלול לייצר חלוקה מגדרית ומאוד סטריאוטיפית - גם אם זו לא היתה כוונת ההורים. מצב כזה עלול להביא ללא מעט חיכוכים, וגרוע מכך, שחיקה של שני הצדדים, שנוגעת בסופו של דבר במהות הזוגיות. 

ארגז הכלים של אמא
-----------------

   
אני בחרתי להישאר עם הילדים, ולקח לי המון זמן להבין שאני מתכננת חלק מהפעילויות איתם בהתאם לצרכי הבית. למשל לעבור בסופר אחרי בוקר של פעילות, או לשטוף את הבית כשהילדים נחים. וכשהדברים מסתדרים וזה נוח, אז זה בסדר. זה בעייתי כשזה נלקח כמובן מאליו כחלק מהבחירה שלי להישאר עם הילדים בחינוך ביתי. מכיוון שבדרך כלל אימהות בוחרות להישאר בבית, התפיסה המגדרית-חברתית גורסת שגם הטיפול בבית בידיהן. 

בתכנון נכון, אפשר לפתור את הדינמיקה הזו. התפיסה לפיה ההורה שנשאר עם הילדים צריך גם לטפל בבית היא נקודה שחשוב להתייחס אליה מראש. אם החלטתם שההורה שנשאר בבית אחראי על הטיפול בילדים, הרי שזה התפקיד שלו. שאר הנושאים שיש לטפל בהם בבית - עדיין אמורים להימצא תחת האחריות של שני ההורים. אם ההורה שנשאר בבית מצליח לעשות עוד דברים, מה טוב, אבל חלוקת האחריות המקדמית צריכה להיות ברורה. הטיפול בבית לא הופך לנחלתו של מי שנשאר עם הילדים. 

"הלימודים הם לא עול": המשפחות שעברו לחינוך ביתי. כאן 11יותר מזה, היום כבר יש הרבה יותר גמישות בתנאי ההעסקה וההכרה בחשיבות התפקיד ההורי לגבי כל הורה, אב או אם. בלא מעט מקומות עבודה ניתן לעבוד בחלק מהימים בבית, ולשלב את העבודה עם הטיפול בילדים. גם קביעה של גבולות זמן לעבודה יכולה לסייע להורה שיוצא אליה. כיום יש הרבה יותר דרכים לשלב בין העבודה לבין ההחלטה לחנך בבית. עם לא מעט גמישות ניתן למצוא דרך להפחית את השחיקה של שני ההורים ולייצר שוויון בחלוקת המטלות. 

בתוך כל זה, לא פחות חשוב לראות את התמונה הגדולה. חינוך ביתי לא נמדד בבחינה נקודתית של עניין, אלא הוא חלק מתפיסת עולם רחבה. ילדים שגדלים באווירה של שוויון מגדרי לרוב לא יתפסו את המצב כאי-שוויון מגדרי, כי הם גדלים בהבנה שהבחירה עבורם בחינוך ביתי נעשתה מתוך מקום עמוק של הגשמה עצמית. יותר מזה, כאשר כל הפעילות בבית היא מתוך ראייה שוויונית, המטלות השונות - שאנחנו רואים בהן עדיין מקור להבדל מגדרי - לא נתפסות כמגדריות, וחלות על כולם. 

בשנים הראשונות לגידול הילדים, בן זוגי, שהוא כמובן גם אביהם, היה בעיקר בחו"ל. יום אחד כשהיה בבית, הוא הוציא את תיבת הכלים במטרה לתקן משהו. הבכור ניגש אליו בזעזוע ואמר: "לא משתמשים בתיבת הכלים של אמא בלי לבקש". במידה רבה, ואם נהיה במודעות, חינוך ביתי מזמן חוויית שוויון מאוד עמוקה, אך זה כמובן תלוי בהורים ובזוגיות. עבורי, דווקא החינוך הביתי היה הזדמנות לוותר על כל החשיבה הסטריאוטיפית-מגדרית כבר מהבית, ולגדל ילדים מתוך תפיסה שוויונית. 

*מוזמנים לשלוח שאלות ונושאים לדיון למייל [LegadelBabait@gmail.com](mailto:LegadelBabait@gmail.com)*

לחצו על הפעמון לעדכונים בנושא:
------------------------------

* [שוויון מגדרי](https://www.themarker.com/ty-tag/gender-0000017f-da29-d42c-afff-dffbdaaa0000)
* [הורים](/ty-tag/parents-0000017f-da26-d432-a77f-df3ff15e0000)
* [הורות](/ty-tag/parenthood-0000017f-da26-d938-a17f-fe2ebef50000)
* [משפחה](/ty-tag/family-0000017f-da26-d718-a5ff-faa66fb10000)