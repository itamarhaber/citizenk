---
date: 2019-07-07 14:01:00+03:00
description: ???
source: https://www.haaretz.co.il/blogs/karenhaber/2019-07-07/ty-article/0000017f-f8f3-d044-adff-fbfb86900000
tags: דעות
title: האם את יכולה להיות ____? עבור לשאלה הבאה
---

יותר ויותר נשים בארץ ובעולם מציגות את מועמדותן לתפקידי הנהגה. זהו כמובן תהליך מבורך וטבעי. אך בעוד שאנחנו נוהגים לחשוב על החברות המערביות כחברות שוויוניות, בפועל, פוליטיקאיות צריכות להתמודד עם הרבה יותר חסמים, הטיות ומנגנונים הנמצאים בשליטת גברים וגם להפגין סטנדרטים גבוהים יותר משלהם, רק משום שהן נשים. בתפישה הציבורית, קיים דין אחד לנשים ודין אחד לגברים. המגדר, שאמור להיות non issue כבר מזמן, רק נוכח יותר ויותר. 

לכן, לפני שמדברים בהתפעלות על "ניפוץ תקרת הזכוכית" בידי נשים ספורדיות, בואו ניפטר מהשלשלות שכובלות נשים לקרקע עוד הרבה לפני שהן מכוונות לתקרה. האם את יכולה להיות \_\_\_\_\_\_? השלימו את החסר: נשיאה / ראשת ממשלה / ראשת עיר / ראשת מפלגה. את השאלה הזו לא תשמעו מופנית לגברים. היא שמורה לנשים בלבד והסיבה לכך פשוטה: זו שאלת סף. אין צורך לשאול אותה את מי שנמצאים "בתוך המועדון" רק משום שנולדו גברים. 

 עברו לתצוגת גלריהאיילת שקד. הימרה שהאהדה אליה בקרב הבוחרים תגבר על עמדת הרבניםצילום: ניר קידרשאלות מעין אלה כבר מזמן אינן לגיטימיות, אך הן מהדהדות במרחב ומשפיעות על התודעה למרות שההיגיון הבריא מכתיב שאם הן אינן מופנות לכולם - סימן שהן אינן תקינות. לאורך ההיסטוריה, הביא השלטון הגברי לעולם מלחמות, שיעבוד ומוות, אך הנשים אינן מחזיקות בכך נגד הגברים כמגדר. העובדה ששאלות כאלה בכלל לגיטימיות מעידות יותר מכל על עומק אחיזתה של ההוויה הפטריארכלית בחברה. התשובה "כן, אני יכולה" מובנת מאליה ממש כמו "כן, אני יכול" שבה איש אינו מפקפק למרות שיש הרבה יותר דוגמאות למנהיגים שנכשלו. אם כבר, השאלה צריכה להיות פרסונלית: מדוע את/ה מתאימ/ה לתפקיד? 

זה לא מפתיע שמפלגות דתיות מדגמנות אפליה מגדרית. הדת היא מאבני היסוד של החשיבה הפטריארכלית. איילת שקד לומדת כעת את הלקח הזה אחרי שהימרה שהאהדה אליה בקרב הבוחרים תגבר על עמדת הרבנים, ובראשם אבינר ואליהו, שלא מאמינים שמקומן של נשים בפוליטיקה ובטח לא בהנהגה. האפליה המגדרית מפתיעה יותר כשהיא מגיעה מחוגים ליברליים יותר. אמנם, [תמר זנדברג](/news/elections/2019-07-05/ty-article-magazine/.premium/0000017f-e264-d75c-a7ff-feeda4bf0000) ו[סתיו שפיר](/news/politi/2019-07-02/ty-article/0000017f-f1bd-d223-a97f-fdfd660d0000) רשמו הצלחה יחסית אך, עדיין, נשיותן שיחקה תפקיד שלא בטובתן. זו אינה רק ההטיה של חברה מיליטריסטית, זה גם חלק מהחשיבה שבה רק גבר יכול לנצח את בנימין נתניהו כי בסופו של דבר זה "עניין של גברים". 

 עברו לתצוגת גלריהאליזבת וורן באירוע בחירות בניו יורק, מארס 2019צילום: GABRIELA BHASKAR / NYTמצב דומה קיים גם במפלגה הדמוקרטית בארה"ב, הנערכת בימים אלה להתמודדות מי יהיה מועמדה בבחירות לנשיאות נגד דונלד טראמפ. החשש בתוך המפלגה ממועמדת הוא מגוחך ואינו מבוסס. ב-2016 קיבלה הילרי קלינטון יותר קולות מטראמפ ונתנה לו קרב מצוין, ושנתיים אחר כך היו אלה נשים שנתנו לדמוקרטים את תנופה שכל כך הזדקקו לה וניצחו מועמדים גברים של המפלגה הרפובליקאית. מעל כולן התבלטו הסנאטורית קמלה האריס ואליזבת' וורן. האם יש למישהו ספק שוורן, [שניצבה בחזית המאבק](/news/world/america/2019-01-04/ty-article/.premium/0000017f-f483-d47e-a37f-fdbf859a0000) למען מעמד הביניים האמריקאי, להגנת הצרכן ונגד הבנקים הגדולים, יש כל מה שצריך? לכתום השיער האימפולסיבי מהבית הלבן [אין פרומיל מכישוריה](/news/world/america/2019-02-11/ty-article/.premium/0000017f-db72-db5a-a57f-db7a73c00000), ובכל זאת עולה השאלה על עצם היותה אשה. 

הפוליטיקה, אבל לא רק, נתפשת כמרחב גברי במהותו. שנים של הבנייה חברתית ומציאות חד-משמעית של חוסר שוויון מגדרי הניחו את המסד שבו אנחנו משתכשכים גם היום. לגברים מוקנה כרטיס כניסה אוטומטי, אבל נשים צריכות להיאבק עליו. וכשנשים נשאלות בתקשורת למידת התאמתן, הרי שהתשובה כאילו אינה ברורה מאליה. לודוויג ויטגנשטיין אמר את זה קודם - השפה מבנה מציאות. המגדר נמצא שם כל הזמן והדרך היחידה להתמודד עמו היא לא להתייחס אליו. שנאמר - עבור לשאלה הבאה, next. נשים נמצאות בפוליטיקה, ירחם השם. הן בכל מקום ואין אף אחד שרשאי לשאול אותן מה הן עושות במרחב הציבורי. הן חיות בו, ממש כמו כולם, רק עם יותר מכשולים, זה הכל.