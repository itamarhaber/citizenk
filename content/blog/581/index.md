---
date: 2017-06-12 10:37:00+03:00
description: ???
source: https://www.haaretz.co.il/blogs/karenhaber/2017-06-12/ty-article/0000017f-f8a3-d47e-a37f-f9bfa9bf0000
tags: דעות
title: זה לא קוד אתי - זה נוהל חניבעל לאוניברסיטה
---

כשהתחלתי לכתוב את הטור הזה ראשי האוניברסיטאות עדיין לא הודיעו על התנגדותם לקוד האתי לאוניברסיטאות שגיבש אסא כשר. לכן, התחלתי באמירה שהדרך היחידה למנוע את הרעה החולה הזו היא בסירוב אמיץ לקבל אותה. במסווה של א-פוליטיות ורצון טוב בנט מציע למשטר את האקדמיה. קבלת הדין והתיישרות לפי החליל של בנט היתה מסמלת את קץ עצמאותה של האוניברסיטה וזה לא שזה לא קרה בעבר, רק אסור להשוות.

באופן כללי, הצורך לייצר כללים מדוקדקים והגדרות ברורות אינו נובע ממקום של סבלנות, להפך הוא נועד לייצר גבולות. חוקים או כללים לרוב נוצרים מתוך בעיה שיש להסדיר ונעשים לפי הקריטריונים של מי שנמצא או נמצאים בראש המנגנון, זה תופס במערכות יחסים וזה תופס בארגונים. אם תשאלו את עצמכם למי זה מועיל, תקבלו את התשובה לשאלה מדוע אסור לקבל את מנגנון הפיקוח והאכיפה שמציע בנט. הקוד האתי המוצע אינו מאפשר חופש ביטוי, הוא מגביל אותו, זהו שוב תרגיל בשימוש באמצעים דמוקרטיים כדי לקדם ערכים לא דמוקרטיים. כשמותר להביע רק דעה שמתאימה להלוך הרוח של השלטון הרי שאין כאן ניסיון לייצר מרחב בטוח למגוון דעות, אלא לייצר נורמה, או בעיקר את גבולותיה.

בנט מתעקש שאין בכוונתו למנוע חופש ביטוי מחוץ למוסדות האקדמיה, אך זו בדיוק הנקודה – את האוניברסיטה הוא מנסה לנטרל, את שיקול הדעת. בנט מנסה ליצור מראית עין שבאוניברסיטה הקוד האתי פרוץ, אך זה אינו נכון. יש אסכולות שונות בקרב המרצים, יש שיביעו את עמדתם הפוליטית ויש שלא, אך אלה לא נעשים בניסיון להשליט קו מחשבה אלא במסגרת דיון פלורליסטי. החריגות במטריקס, כשהן מתרחשות, מקבלות טיפול גם היום. אבל בנט עושה יותר מזה, הוא מייצר משטור ופיקוח על המרצים בתוך האוניברסיטה. זה לא נעשה בשם חופש הביטוי, זה נעשה בשם צמצום השיח וקביעת נורמות לא דמוקרטיות.

זה לא פשוט לסרב למדיניות שלטונית כאשר אתה מוסד ממומן וקיומך תלוי במדינה, זה מייצר מערכת יחסים שהיא אינה מקצועית גרידא. כאשר היד שמכתיבה מדיניות היא גם היד שמחזיקה את ברז התקציבים, האיזון צריך להיות מדויק. עצמאותן של האוניברסיטאות היא במידה רבה אינטרס של המדינה, כמו שהיא נשמת אפן של האוניברסיטאות, משום שהיא מאפשרת מחקר עצמאי, אובייקטיביות מדעית ופלורליזם אינטלקטואלי, נדבכים בסיסיים וחיוניים למוסד אקדמי.

 עברו לתצוגת גלריהזה לא פשוט לסרב למדיניות שלטונית כאשר אתה מוסד ממומן וקיומך תלוי במדינה, זה מייצר מערכת יחסים שהיא אינה מקצועית גרידא. פתיחת שנת הלימודים באוניברסיטת בן גוריון צילום: אליהו הרשקוביץבמסווה של כללי התנהגות, שאליבא דבנט נועדו לעשות הפרדה בין האקדמיה לפוליטיקה, למעשה מכפיף בנט את החירות האקדמית לנהלי פיקוח, בקרה ואכיפה שבסיסם פוליטי. הקוד האתי של בנט סובל מהעדר אתיקה, מטרתו לשרת את צמצום הביקורת על השלטון ויצירת שיח השואב את ערכיו מהנרטיב הפוליטי של השלטון, אותו כמובן מותר להביע. אין מילה אחרת לזה מאשר "האחדה רעיונית", אין דבר המנוגד יותר לרוחה של האוניברסיטה מזה. אמנם נכון, האוניברסיטה היא כלי של המדינה לחינוך מבוגרים, אך בניגוד למערכת החינוך לילדים, היא אמורה להיות מקצועית ואוטונומית כדי שתוכל להעניק לבאים בשעריה את הכר הרחב ביותר להעז ולייצר מחקר חופשי מתוך פלורליזם אינטלקטואלי.

האוניברסיטאות הן מוסד מאיים ומושך עבור השלטון, הן מחד מאפשרות את השכלת האוכלוסייה אך מאידך הן גם נוטעות חשיבה ביקורתית ואמורות לספק תמונה רחבה של גישות ותיאוריות, זה טיבן. שלטון דמוקרטי אמור לעודד את זה, שלטון לא דמוקרטי ינסה לתת טון ברור וליצור גבולות. אסור להשוות, אך בכל מקום בו התאפשרה עלייה של רעיונות לא דמוקרטיים, לאוניברסיטאות, לאקדמיה, היה תפקיד. "גם בתקופות החשוכות ביותר, יש לנו את הזכות לצפות למעט הבלחות אור", כתבה חנה ארנדט והתכוונה לעמדתם, או למעשה היעדרה, של אינטלקטואלים, של האקדמיה, עם עליית הנאצים.

מעט אחרי עליית הנאצים לשלטון ב- 1933, כלכלן גרמני פרוטסטנטי מאוניברסיטת יינה בשם וילהלם רפקה, הוציא מאמר בשם "קיצו של עידן?". רפקה ראה במשטר החדש מתקפה על הרעיון הליברלי, שבליבתו "הגיון, חירות ואנושיות". הנאציזם מתרפק על "עבדות רעיונית" למודל המדינה-האל, בה כל אמצעי לא מוסרי או אלים מקבל הצדקה למטרה העליונה הפוליטית. למותר לציין שרפקה פוטר ממשרתו. לאחר שנשלל תואר דוקטור לכבוד מטעם אוניברסיטת בון, האשים תומס מאן את האקדמיה הגרמנית "באחריות כבדה על סבל ההווה, שאותו הביאה האקדמיה על עצמה", והסביר שאחריות זו היא ש"הרסה את מידת ההנאה שלו מתאריו האקדמיים". רפקה כתב בתגובה: "אלה הם הפרופסורים של האקדמיה שכשלו כאשר התעורר הצורך להגן בחירוף נפש של הערכים האולטימטיביים של החברה". לדבריו, השיתוק שלקו בו היה קטלני משום שהוא "פגע נואשות במודעות של החברה הגרמנית".

היידיגר טען שחופש החקירה וחופש הביטוי הם שליליים ומקדמים רעיונות אנוכיים שאין להם מקום באקדמיה, 80 שנים אחרי ושר החינוך במדינת ישראל מחרה מחזיק אחריו. האקדמיה הישראלית צריכה לעמוד על שלה ולזרוח כמגדלור במים הסוערים אליהם מנווטת אותנו הממשלה הנוכחית. אכן ברגעים של חושך, עלינו לקוות להבלחות של אור.