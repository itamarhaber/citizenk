---
date: 2018-02-15 12:30:00+02:00
description: ???
source: https://www.haaretz.co.il/food/cookingwithkids/2018-02-15/ty-article/0000017f-f8c2-d47e-a37f-f9fe4e760000
tags: בישול
title: 'רקוט קרומפלי: המאכל המנחם שעוד לא הכנתם'
---

שלוש שנים של הוכחת רצינות ודבקות במטרה (רוצה לומר טיפוח זוגיות) היו הכרטיס של כותבת שורות אלה לכניסה להיכל [הקסם הקולינרי ההונגרי](/food/dining/2017-10-18/ty-article/.premium/0000017f-e6ce-df2c-a1ff-fedf798a0000) האולטימטיבי – הרקוט קרומפלי. מכיון שכבר אמרו חכמים ממני כי ערכו של הנקנה בעמל תמיד גדול יותר מזה שניתן כמובן מאליו, הרי שניתן להסיק די בקלות שאני לא אובייקטיבית (ע"ע שלוש שנים, שזה כמעט חצי ממה שעבד יעקב עבור רחל – ללמדכם ובל נשכח שזו רק מנת אוכל). במילים אחרות היה כזה בילד-אפ לקראת הרקוט קרומפלי שהייתי שלו עוד לפני שניצב לפני במלוא הדרו ותבניתו המהבילה. 

תיאור רכיבי המנה לא אטרקטיבי במיוחד: טכנית אלה תפוחי אדמה וביצים קשות בחמאה ושמנת בתנור. בינינו, לא ממש החומרים מהם עשויים המתכונים שגורמים לאנשים להיסחף. אבל באורח פלא השילוב יוצר תענוג מושחת, קל להכנה וכמקובל במחוזותינו – עונה להגדרה אוכל מנחם, שזה תיאור שבכלל ראוי שיום אחד נתעכב עליו. 

כשזה מגיע להונגרים כלל האצבע הוא שכל דבר טוב יותר עם נקניק, אבל אנחנו בדעה שרקוט קרומפלי נפלא בגרסתו הצמחונית. יש [המון גרסאות למאכל](/food/touchfood/2017-10-17/ty-article/0000017f-f8d2-d47e-a37f-f9fed0620000) הזה ויש להניח שמכיוון שהוא כל כך בסיסי, הווריאציות הן כמעט אינסופיות (טוב, זה קצת היסחפות). המתכון שלפניכם הוא עיבוד של המתכון של חמי ושל טומי לפיד (כן, מאז שהתחתנתי עם חצי הונגרי גם לי על המדף מונח הספר "[פפריקה](/food/doram-gaunt/2009-12-25/ty-article/0000017f-f85b-d47e-a37f-f97f14920000)") והוא תוצר של מספר ניסיונות שיצרו שינויים. 

התחזית לסוף השבוע הזה כוללת טפטוף וכל שנותר לנו להציע הוא שכדאי שתמהרו להבטיח את מנת הרקוט קרומפלי שלכם ל"חורף האינדיאני"\* הזה. 

\*"חורף אינדיאני" הוא הפרשנות עצמאית שלנו לתופעה המוזרה של הפרעות בנות כמה ימים הכוללות ירידת משקעים (שלא ברור מה הקשר שלהם לעונה הזאת של השנה) המפריעות את ימי השמש החורפיים. 

**מתכון לרקוט קרומפלי (תבנית 20X33)** 

**מה צריך?** 

6 תפוחי אדמה גדולים (1.8 ק"ג) 

80 גרם (בערך 5 וחצי כפות) חמאה ללא מלח 

8 ביצים קשות קלופות 

2 גביעים (400 מ"ל) שמנת חמוצה, עדיף עם אחוזי שומן גבוהים ולא פחות מ-15% 

מכל (250 מ"ל) שמנת מתוקה (אפשר שמנת לבישול 15%) 

6 כפות (65 גרם) פירורי לחם (או גריסיני) 

מלח ופלפל 

**איך מכינים?** 

בסיר עם מים מומלחים מבשלים את תפוחי האדמה בקליפתם, מביאים לרתיחה, מנמיכים את האש, מכסים חלקית ומבשלים עוד כחצי שעה. מסירים מהאש, מוציאים מהמים ומניחים להצטנן. 

בינתיים מבשלים את הביצים (יחס תפוחי האדמה לביצים הוא לגמרי תלוי טעם, אישית אני מהאסכולה שמעדיפה רק 5-6 ביצים קשות בתבנית וכמובן שאפשר גם יותר מ-8). מכניסים את הביצים לסיר קטן, מוסיפים כפית מלח וממלאים עד לכיסוי הביצים. מביאים לרתיחה, מנמיכים את האש ומבשלים לפחות עוד 10 דקות על אש קטנה לקבלת חלמון יציב. אפשר להניח לביצים הקשות להתקרר, או להכניס אותן למי קרח מומלחים ל- 2-3 דקות. 

מחממים תנור ל- 190 מעלות. 

מקלפים את תפוחי האדמה ופורסים אותן לפרוסות בעובי של כ- 0.3 ס"מ (ולא, הדיוק הזה לא נראה לי טרחני, אבל בהחלט מותר לזייף). 

בקערה בינונית טורפים יחד את השמנת החמוצה והשמנת המתוקה. 

מקלפים את הביצים ופורסים אותן לפרוסות דקות, קל יותר באמצעות פורס ביצים. 

משמנים את התבנית בחמאה ומפזרים על התחתית והדפנות פירורי גריסיני. 

מעל פירורי הגריסיני, מסדרים שכבה מלאה של תפוחי אדמה בשכבה ומניחים מעל חתיכות חמאה קטנות למיטבי ה- guilty pleasures) וממליחים (אפשר גם לפלפל ומי שרוצה לפפרק [מלשון פפריקה] - מוזמן). מניחים מעל את הביצים הקשות ושוב ממליחים. שופכים כרבע מתערובת השמנת מעל ומניעים מעט את התבנית כדי שתתפזר באופן אחיד. 

מסדרים שוב באותו אופן את השכבה השנייה – תפוחי אדמה, חמאה, מלח, ביצים, מלח ותערובת שמנת ואחריה את השכבות השלישית והרביעית. 

במחבת קטנה ממיסים את החמאה הנותרת. כשהיא נמסה מסירים מהאש ומוסיפים כ- 3 כפות פירורי לחם או גריסיני, מערבבים וזורים מעל השכבה הרביעית. 

מכסים את התבנית בנייר אלומיניום או במכסה זכוכית מותאם לתנור ומכניסים לחצי שעה, אחרי חצי שעה מסירים את המכסה ומשאירים לעוד כחצי שעה בתנור להשחמה, אבל זה תלוי בתנור אז כדאי לשים לב שזה לא מתייבש. מניחים לכ- 10 דקות לפני ההגשה. אם נשאר לכם עוד קצת ליום למחרת אז הכי טעים לחמם על מחבת עם עוד קצת שמנת לבישול – מושחת? ככל הנראה אבל טעים ביותר.