---
date: 2017-08-07 16:59:00+03:00
description: ???
source: https://www.haaretz.co.il/blogs/karenhaber/2017-08-07/ty-article/0000017f-f8ca-d318-afff-fbebd3c90000
tags: דעות
title: ורוח נתניהו מרחפת
---

ארבעה ימים רוחשת המדינה לאחר שבקשה לצו איסור פרסום העלתה [שראש הממשלה חשוד בשוחד, מרמה והפרת אמונים](/news/law/2017-08-03/ty-article/0000017f-e9b9-df5f-a17f-fbff239d0000). ארבעה ימים שממקהלת הימין עולים טיעונים שונים שמתמצים בנקודה ש"לא היה, אין ולא יהיה ראש ממשלה טוב כנתניהו וצפויות לו עוד שנים בשלטון" (ע"ע חוטובלי, הנגבי, ביטן, גמליאל). ככתוב "והארץ היתה תהו ובהו וחשך על פני תהום ורוח נתניהו מרחפת על פני המים, סליחה – המדינה". 

בכישרון רב הצליח מר בנימין-זו-לא-השאלה-נתניהו להטות שוב את הדיון, כולם מתעסקים בשאלת הרדיפה הפוליטית שלא קיימת ולא מתעסקים במהות – מנהל תקין, ניקיון כפיים וסביבה רקובה סביב ראש הממשלה. בעוד שנתניהו, שעושה קריירה של נרדף ובינתיים מתפקד כראש ממשלה, מעביר את הדיון לצד הפרסונלי, דומה שנשכחה העובדה שאין זה עניין של פרסונה אלא של מנהל תקין, יושרה ואחריות. 

השאלה אינה אם רודפים את נתניהו, כי זה נתון לפרשנות. עובדתית ראש הממשלה ומקורביו טוענים לרדיפה אישית וגם לניסיונות פוטש. עובדתית אין כל ניסיון לפוטש אלא הפגנות לגיטימיות. הרדיפה האישית, שיש בשוליים, אינה אפקטיבית, למעט בקמפיין של נתניהו לטובת עצמו. השאלה האמיתית היא האם ראוי שראש הממשלה, החשוד בעבירות חמורות, ימשיך לכהן כאילו כלום ויתרה יפעיל צבא של מתנדבים "לוחמי חירות נתניהו" שיקריאו מדף מסרים וישלחו רמזים עבים לכל עבר? זו אינה שאלה של ימין ושמאל או שאלה פרסונלית, אלא שאלה מהותית. 

מה על ראש ממשלה חשוד בשוחד, מרמה והפרת אמונים לעשות? התשובה, שאמורה היתה להיות ברורה, אינה חד משמעית. ככל הנראה אין גזירה שווה וזה תלוי מי ראש הממשלה ובאיזו תקופה מדובר. רוצה לומר אם אתה אולמרט למשל אז חובת הפרישה עליך כי ראש ממשלה צריך להיות נקי כפיים ובמצבו כחשוד הוא לחיץ, אבל אם אתה נתניהו זה סיפור אחר. 

נתניהו וחבר מגניו לא מסתפקים בהצבת הנקודות, הם גם מעבירים עבורנו את הקו כדי שלא נתאמץ בדרך למסקנה הרצויה והיא כמובן שאין כמו נתניהו. הם רוצים שנאמין שיש סדר יום נגד נתניהו, רק שבהנחה שמי שקובע את סדר היום הם בראש ובראשונה הממשלה והקואליציה, הרי שיש עם זה קושי קל. ואל מי מפנים אצבע מאשימה? אל התקשורת ומערכות המשפט, האכיפה והחוק. אלא שהמפה התקשורתית הלכה למעשה הרבה יותר מאוזנת ממה שנתניהו מצייר ואם יש בעיה עם מערכת המשפט, האכיפה והחוק הרי שכנראה זה כתוצאה מהניסיון לפגוע באמון בהן, ניסיון שמגיע מהימין והוא עוד יותר ממגוחך אם נשים לב מי מינה את העומדים בראשם. 

אמנם יש אופוזיציה שמדי פעם עושה רעשי רקע, ואם ניקח דוגמא מתקופתו של נתניהו כראש אופוזיציה, הרי שהנוכחית היא בגדר אותו אחד בלי שיניים שנתנו לו אגוזים וכן תפקידה להיות חלופה שלטונית, זה חלק ממנגנון דמוקרטי. יש גם פעילי שטח וסיסמאות שעולות מהשטח, אך הסיסמא, אומללה ככל שתהיה, "נתניהו אשם עד שלא תוכח חפותו", אינה חלק מקמפיין מתוזמר. זו סיסמא עלובה, שאגב יוצרת מחלוקת, ובהתחשב בסטנדרטים שהגיעו מהשטח כשהימין היה באופוזיציה כמו "רבין בוגד" או "פרס יחלק את ירושלים" (דוגמאות מקריות), כנראה שאינה קובעת תקדים. 

יש גם תקשורת שעוקבת אחרי המתרחש, זה לא ממש צריך להפתיע מישהו ובטח שלא ראש ממשלה. ראשי ממשלה התמודדו עם זה מאז ומעולם וכשאין כלום בדרך כלל גם לא עולה כלום. אין ניסיון מלוכלך להחליף את השלטון, יש ניסיון לנקות מהשולחן סוגיות שמעיבות על המנהל התקין, אינטרס שאמור להיות לא רק אינטרס ציבורי אלא גם של ראש הממשלה. בינתיים מתכננת הממשלה תהליך פוליטיזציה של השירות הציבורי (ע"ע [ועדת שקד-לוין](https://www.themarker.com/news/politics/2017-03-26/ty-article/0000017f-dc0b-db22-a17f-fcbbfe9e0000)) ובעיקר החלפת שומרי סף במקורבים. אם יש תכנית שיכולה להבטיח את המשך השחיתות הנה היא ולנו מוכרים אותה בשם המשילות. 

 עברו לתצוגת גלריהישיבת סיעת הליכוד, עם ציפי חוטובלי ודוד ביטןצילום: אוליבייה פיטוסימה שיש ולא ממש מדברים על זה הוא סדר יום של נתניהו והוא קודם לכל. הוא קודם לליכוד כי מהו הליכוד אם לא חבורה מלוכדת סביב נתניהו? הוא קודם לממשלה, כי מהם אותם אנשים שנותנים גיבוי מלא לראש הממשלה, שלפחות לפי דף הפייסבוק שלו, הוא כל הזמן מורה להם או מנחה אותם וגונב להם את הקרדיט? והכי גרוע - הוא כבר קודם למדינה, כי נתניהו הצליח במקום שקודמיו אפילו לא ניסו, במקום בו "המדינה היא אני". זה מסביר את ההשתטחות של מגניו על כל המוקשים, זה מסביר את הלך המחשבה שמסביר שקודם כל נתניהו עוד צפוי להיות ראש ממשלה הרבה שנים. אותו אדם שלפני שהיה ראש ממשלה הסביר ש"לא תעשה את זה בקדנציה הראשונה, אולי תעשה מה שצריך בקדנציה השנייה ויותר מזה אתה לא צריך", היום כבר בקדנציה רביעית.