---
date: 2016-04-25 17:39:00+03:00
description: ???
source: https://www.haaretz.co.il/blogs/karenhaber/2016-04-25/ty-article/0000017f-f8b0-d887-a7ff-f8f413980000
tags: דעות
title: האדם בזירה, אלא אם כן זה רק ניצב שמעביר את הזמן
---

ב-23 באפריל 1910, בשעה 15:00, עלה תיאודור רוזוולט, נשיא ארצות הברית לשעבר, לדוכן הנואמים בסורבון ונאם את אחד הנאומים הטובים ביותר שלו, "על האזרחות ברפובליקה". החלק המצוטט ביותר: "האדם בזירה".

"לא המבקר חשוב וגם לא זה המצביע על מעידת החזקים או על האופן שבו ניתן היה לעשות את הדברים טוב יותר. השבח לאדם בזירה, שפניו מכוסים באבק, זיעה ודם. זה שאינו מפסיק לשאוף, לטעות ולהחטיא שוב ושוב, משום שאין מאמץ מחוסר טעות או פן שלילי. אבל הוא שמנסה, שעושה, שיודע התלהבות, מחויבות וחתירה למטרה. הוא זה שיודע שבמקרה הטוב מחכה לו הצלחה גדולה ובמקרה הרע, אם ייכשל, לפחות עשה זאת מתוך תעוזה. כך מקומו לעולם לא יהיה לצד הנשמות הקרות, החוששות ומוגות הלב שלא ידעו מעולם ניצחון או תבוסה".

פעמים רבות מצוטטים הדברים דווקא נגד העומדים מהצד, אלה המבקרים אך אינם פועלים. בעוד פירוש זה נכון, קריאה מדוקדקת של הטקסט, והנאום ארוך, מוכיחה שרוזוולט כיוון את דבריו דווקא אל האזרח ואל המנהיגים, או המתיימרים להיות מנהיגים. אגב, בעשותו כן הוא מקל על עבודת המבקרים מכיוון שמנהיגים הפועלים מתוך יושרה לרוב נהנים מביקורת עניינית, לגופם של דברים, בעיקר משום שיש דברים בגו. הטקסט ביסודו אינו עניין אידיאולוגי (ימין/שמאל, או רפובליקאי/דמוקרטי), אלא טקסט אובייקטיבי למהות הדמוקרטיה, גם אם אין להתעלם מהסננים האידיאולוגיים הרפובליקאיים של רוזוולט. ובכל זאת, הדברים מתאימים לכל דמוקרטיה והם על זמניים, בה במידה שהם נדמים היום כמעט בלתי אפשריים, ולא רק בישראל.

"האדם בזירה" הוא טקסט קנוני, שצוטט ומוחזר פעמים רבות בהיסטוריה, בין היתר בנאום ההתפטרות של ריצ'רד ניקסון. עד היום הוא נתפס כנאום מוטיבציה אולטימטיבי. נלסון מנדלה העניק עותק של הנאום לקפטן נבחרת הראגבי של דרום אפריקה לפני גביע העולם ב-1995 ואומרים שלברון ג'יימס הפך אותו למנטרה. למעשה, זה אינו שיר הלל לאדם בזירה באשר הוא. היות האדם בזירה לא הופך אותו לאדם בזירה בהא הידיעה. האדם בזירה ששכח את הסיבה שלשמה הוא שם, אין מקומו בהיסטוריה. בהתאם להיגיון הרוזוולטי, זה תלוי באומה עצמה. היא המציבה את האדם בזירה והיא שתשפוט אותו. האדם בזירה הוא האיש בגדר "יידע כל אזרח כי גורלו מופקד בידיים הראויות ביותר, או לפחות המספיק אחראיות".

הבנת מכלול דבריו של רוזוולט מאפשרת את הבנת דמותו של האדם בזירה משפחתית/ ארגונית/ קהילתית/ לאומית. במידה רבה אומר רוזוולט כי רק אומה שאינה נשענת על האמונה כי היא הטובה ביותר, אלא על ההבנה כי רק עבודה קשה, איפוק, שליטה עצמית, היגיון בריא, אחריות אישית וציבורית ופעולה שקולה ואמיצה יכולים להצמיח מנהיגים ראויים. זוהי הנחה הגיונית, בוודאי בדמוקרטיה, שבה נבחרי הציבור הם תולדה של בחירות ובעצמם משקפים את החברה שממנה צמחו ואותה הם שואפים להנהיג.

 עברו לתצוגת גלריהמליאת הכנסת. האם חברי הכנסת מייצגים אתכםצילום: אמיל סלמןבמידה רבה, ובהתאם לראייה הרפובליקאית, על האומה לגדל את בניה כאילו כל אחד נושא על גבו את עתיד האומה. יותר מזה, טוען רוזוולט, חברה כזו מעמידה מנהיגים מעל לסטנדרד, אשר אינם מצטיינים רק בדיבורים כי אם במעשים. דבריו של רוזוולט הם כמעט טאוטולוגיים, המנהיגים משקפים את הציבור והציבור משקף את המנהיגים. במלים אחרות, כל אחד מקבל מה שמגיע לו.

אם כך, התבוננות בישראל מעידה שיש לנו בעיה. אפילו בהנחה שכולנו ימנים, משננים עם קומנו "אין עם כובש בארצו" ומיד אחר כך "עם הנצח לא פוחד מדרך ארוכה", רוצים לחזק את המתיישבים (לא המתנחלים), מוכנים להתנות זכויות אדם בנאמנות וכולי וכולי. האם האנשים בזירה היום מייצגים אותנו נאמנה? או שאולי הם בעיקר מדברים, אם כך ניתן לקרוא לחבטותיהם המילוליות זה בזה. הסתכלו על 120 חברי הכנסת ובדקו עם עצמכם אם הם מייצגים אתכם. איך הם מתנהגים? מה הם עושים? איזו דוגמה אישית הם נותנים? האם הגיוני שיש ממשלה ימנית שאינה פועלת ליישום פתרון ימני?

ומיהו האדם בזירה? האם על פניו אתם רואים עקבות של "אבק, זיעה ודם" או שמא כולו זחיחות ודיבורים? הסתכלו על חברי הכנסת והשרים שלנו ובררו עם עצמכם אם מקובל עליכם שאלה דמויות המופת שעליהן ילמדו נכדיכם בעוד 30 שנה. האם אלה המנהיגים שעושים לילות כימים כדי להבטיח לכם ולילדכם עתיד בטוח יותר בטחונית, כלכלית, חברתית ומדינית?

האם האדם בזירה, ממש כמוכם, מודאג כל לילה לפני שהוא הולך לישון? האם הוא מבין את המצוקה שלכם? האם יש לו חזון כיצד לפתור אותה? האם אתם רואים במעשיו תקווה? האם הוא פועל לטובתכם? לא בהשוואה למישהו אחר, אלא ביחס לתפקידו בלבד.

המוכנות שלנו לבחור אותם היא הנושא המתמיה. הם אינם גזירה משמים, הם התוצר של הפתקים של כל אחד מאתנו בקלפי, אבל הם בעיקר התוצר של האדישות שלנו. עם כל רגע שעובר שאנו כחברה לא יוצרים שינוי, אנחנו הופכים למשתפי פעולה לצמצום עתידם של הבאים אחרינו. זה לא ימין ושמאל, זה עניין מהותי. אבל אנחנו נמשיך לצקצק בחדרי המגורים מול המסך עת נראה דיווח על חלילה עוד תאונת דרכים, פיגוע או מפעל שנסגר ונחשוב שזו גזירה משמים ובעצם זו גזירת הבוחר האפתי, שחושב שמגיע לו רק את מה שאפשר ואין שום סיבה לצפות ליותר.