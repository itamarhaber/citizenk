---
date: 2020-07-02 09:00:00+03:00
description: ???
source: https://www.haaretz.co.il/blogs/karenhaber/2020-07-02/ty-article/0000017f-f8d9-ddde-abff-fcfd6c170000
tags: דעות
title: ראש ממשלה ללא מוסר לציבור ללא נורמות
---

ניסיתי להתעלם מ"הנכות הכלכלית" שהדביק ללא בושה ח"כ מיקי זוהר לבנימין נתניהו. מרמות הניתוק הנדרשות כדי לשאול איך אפשר לגמור את החודש עם 17 אלף שקל, כשמדובר במשפחה עם שני ילדים בוגרים שאת כל הוצאותיהם מממנת המדינה ואת המותרות שהם צורכים מממנים "חברים" מיליונרים. כל זאת כמובן מבלי להתייחס לעובדה ששורת ההכנסות החודשית של ראש הממשלה גבוהה יותר. 

ניסיתי להתעלם מהתעוזה והיעדר הבושה בבקשה להטבות מס ומההתנצלות המעושה שבאה אחריה ("עיתוי לא מוצלח") ולא הרטיטה לבבות בכנותה. כיצד יכול להיות שבתקופת משבר כל-כך חמור יסתובב ראש ממשלת ישראל לא רק עם תחושה שמגיע לו, אלא גם עם עדת מלהגים שמזמררת בטבעיות שמגיע לו? איך לא מתעוררת אצלו מיד האחריות הציבורית, זו שאמורה להיות חלק בלתי נפרד מתפקידו, בעוד בעוד עשרות אלפי משפחות באמת לא גומרות את החודש ואין להן שום מיליונר לשאת אליו עיניים או קופת מדינה לשלוח אליה ידיים. 

צריך להיות "נכה רגשית" כדי לראות בנתניהו "נכה כלכלית", בטח כשזה מגיע מהצד הפוליטי שנמצא בשלטון ואמון, בין היתר, על טיפול בבעיות הרווחה של ישראל. אם הזוג נתניהו לא מסוגלים להתקיים ממשכורת ראש הממשלה, מה יגידו אזובי הקיר? הבדיחה היא עלינו ובעיקר על מי שלא סוגר בעצמו את החודש אבל ממשיך להצביע נתניהו. האיש לא רואה את הציבור ממטר. 

ניסיתי גם להתעלם מהעובדה שכל פרשיות העבר של נתניהו נסובו סביב התחמקויות שלו ושל רעייתו מתשלום וניסיונם המתמיד להשית הכל על קופת המדינה. ניסיתי להתעלם [מבקשתו השלישית של ראש הממשלה מוועדת ההיתרים](/news/law/2020-06-30/ty-article/.premium/0000017f-e610-d62c-a1ff-fe7be1090000) למימון הגנתו המשפטית אחרי ששתי בקשותיו הקודמות נדחו. בחיי שניסיתי. 

אלא שאז, משלא הצליח נתניהו לקבל את מבוקשו בסוגיית המימון, [הוא תלה את העניין ב"הפיכה משפטית"](/news/law/2020-06-30/ty-article/0000017f-dc3b-df62-a9ff-dcff01070000) שנעשית בהובלתו של היועץ המשפטי לממשלה, אביחי מנדלבליט. שנאמר הרצחת וגם ירשת? כל דבר שאינו לרוחו של נתניהו הוא הפיכה שלטונית, כמו הילד מאותו סיפור שכל רגע הוא סיבה מצוינת עבורו להבהיל את אנשי הכפר לשווא בקריאות "זאב, זאב". אין זאב, סליחה - הפיכה שלטונית, אך יש מספיק אנשי כפר שוטים שיהדהדו את המסר הזה, כך שכבר לא משנה שבכלל אין "זאב". 

פנייתו השלישית של נתניהו לוועדת ההיתרים חצופה מאין כמותה. ראש ממשלה שמתנהל נגדו משפט בגין שוחד, מרמה והפרת אמונים, מבקש ללא כחל ושרק טובת הנאה של מיליונים להגנתו המשפטית. מעבר לכך, מה הייתם חושבים על אדם ששכר עורכי דין ואינו משלם להם? ומה אם הוא עשיר כקורח ועדיין לא מוכן לשלם למי ששכר בעצמו? ומה אם הוא מצפה שמישהו אחר ישלם במקומו וטוען שאותו אדם אחר רוצה לעשות זאת מטוב לבו? שמעתם על הרבה אנשים שמציעים דבר כזה? לא, כי באופן מפתיע גם מולטי-מיליונרים לא מוציאים עשרה מיליון שקל סתם על מישהו אחר, אלא אם כן הם מצפים לקבל משהו בתמורה. ומה אם הוא נשפט על שחיתות ומבקש אישור לעוד טובת הנאה? איך מעז בכלל ראש הממשלה להשתמש בטיעון של "ייצוג הולם" כדי להצדיק את בקשתו. ושוב, איזה מין אדם שוכר עורכי דין ולא משלם להם? 

השחיתות של נתניהו ברורה כאור היום. כל סממן של מוסריות בהתנהלותו כבר מזמן אינו קיים. הפתרון אינו נעוץ בשופטים בירושלים אלא ברף הציפייה המוסרי של הציבור. אם היה לציבור רף תחתון, נתניהו כבר היה בבית. לאור יום מסתובב בישראל ראש ממשלה זחוח, חסר בושה, המציג שחיתותו ברבים. בעת שמשבר בריאותי-כלכלי מאיים על ישראל, האזרחים יודעים כי ראש ממשלתם ופיוניו פועלים על פי סדר עדיפויות מעוות, שבו לא ביטחונם האישי ולא ביטחונם הכלכלי משחק תפקיד. 

בפרפרזה על דבריו של מיקי זוהר ובחזרה אליו: צאו מהפוזיציה. נראה לכם שכך ראוי שראש הממשלה יתנהג? אם לא חשבתם שחשבון הדולרים של יצחק רבין זה מחיר קטן לשלם עבור ראש ממשלה שעשה כל-כך הרבה למען ישראל, אתם גם לא אמורים לחשוב שמגיע לנתניהו. הדרישות מתפקיד ראש הממשלה לא השתנו, אלא רק הנורמות שלנו שירדו לתחתית החבית ומצאו את ראש הממשלה שיסכים לרדת כל-כך נמוך.