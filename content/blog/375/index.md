---
date: 2019-05-02 13:49:00+03:00
description: ???
source: https://www.haaretz.co.il/blogs/karenhaber/2019-05-02/ty-article/0000017f-f8cf-d2d5-a9ff-f8cf8c9d0000
tags: דעות
title: לא רואים את מורכבות השואה, מעדיפים לרדד
---

מכל המשפחה הגרעינית של סבי וסבתי, אמא של סבתי היא היחידה שנרצחה בשואה. עבור משפחה ממוצא ייקי תמיד חשבתי שבסופו של דבר "הסוף טוב", בהתחשב בנסיבות. לפחות מספרית - זו הצלחה מסחררת, בטח מעל הסטנדרט.

מעבר לעובדה ששנים אחר כך גיליתי כמה המשפחה שלי היתה גדולה, כמה רבים ממנה לא שרדו, לא הבנתי עד גיל מאוד מאוחר עד כמה הקריעה ממדינתך, תחושת הבגידה, הכאב, הגעגוע, חווית הפליטות, הידיעה המוגמרת שאין לאן לחזור וההתמודדות עם הידיעה שכל מי שהיו אינם וההישרדות שלך היא אישית לגמרי - היא גם שואה. עולם פרטי שנחרב בתוך קהילה שנחרבה.

הניסיון להבין את השואה אינו אפשרי. אבל בישראל לאורך שנים, ובוודאי במערכת החינוך, יום הזיכרון התבסס על תחושת קרבנות, על הצדדים הבולטים של ההשמדה המערכתית ועל הברוטליות חסרת המעצורים. הדגש היה על האקט המחריד של השמדת בני אדם באופן שיטתי על רקע גזעני. המוטו "לא נלך כצאן לטבח" הפך את הנרצחים למובלים כמעט מרצון ואת השורדים ל"ניצולים". בנוסף, הניסיון להנגיד בין היהודי הגלותי לצבר הגאה, חוטר משורשו של האוד המוצל, יצר התייחסות פטרונית לקורבנות השואה ועליה גם מתבססת האקסיומה המופרכת שלו היתה מדינת ישראל - השואה לא היתה מתרחשת.

קל לבקר בדיעבד את אופן הנחלת השואה בציבוריות הישראלית ובמערכת החינוך בפרט, אך לא תהיה בכך שום תועלת. מבחן התוצאה הוא שמדבר. אם בוחנים את הידע הציבורי על השואה הוא נמוך באופן מביך ונשען על האספקטים הגרפיים והפיזיים של ההשמדה ותחושת הקורבנות. השנים יצרו מצב שבו זכרון השואה הוא שורה של זוועות ושישה מיליון מתים, כאילו על זיכרון השואה מוטלת מגבלת תווים.

 עברו לתצוגת גלריההאנדרטה לזכר השואה בברלין. "השואה, גם אם נקרא לה 'השואה היהודית', אינה שלנו בבלעדיות"צילום: JOCKEL FINCK / APהשימוש בשואה אינסטרומנטלי ונשלף בכל הזדמנות, אבל נראה שבכל פעם רק מחזק את הניכור מזכר השואה ומהמשמעות האישית והלאומית שיש לקחת מאותם ימים. השילוב הקדוש בין שואה, אלוהים וצבריות מסוקסת, הוא חלק מהאינדוקטרינציה שמתחילה כבר בגיל הרך. אין "מוקדם מדי" כשזה מגיע לשואה. לכן גם אין פלא שבני נוער מאבדים פרופורציות במשלחות לאושוויץ. אנחנו לא רואים את עצמנו מול מורכבות השואה, בעצם לא רואים את מורכבותה, הרבה יותר נוח לנו לרדד.

אי אפשר לסכם את השואה ב"רצחתם אותנו ועכשיו אנו, צאצאי הקורבנות נראה לכם ונמצה את הקלף הזה עד תום". לא ניתן לדרוש מאחרים לראות את מה שאנחנו לא רואים בעצמנו, לבקש מאחרים שישלמו על רוע או אדישות ולא לראות, בקנה מידה אחר לחלוטין ועדיין באותה קטגוריה, את הסבל והעוול שנעשים בשמנו ובהסכמתנו, שלא לומר בעידודם של חלקים מאיתנו.

השואה, גם אם נקרא לה "השואה היהודית", אינה שלנו בבלעדיות. היא כלל אנושית וצריכה ללמד אותנו להכיר ברוע, בטוב ובמה שביניהם, שקיימים באנושות. הלקח אינו רק אנטי אנטישמיות הוא גם אנטי גזענות באשר היא. ולכן, הדרישה הישראלית להבין למה העולם שתק לא יכולה לדור עם השאלה "למה העולם פותח עלינו פה?". אם יש משהו שאנחנו, מדינת הלאום של העם היהודי, היינו צריכים לעשות זה ללמוד מהשואה גם לגבי עצמנו, כבני אדם ולא כ"עם הנבחר".

הפיכתה של השואה לכלי מחד והתקרבנות תמידית מאידך, גורמים לכך שלקחיה נעלמים והולכים מעינינו. הרוע, הברוטליות וההשמדה מספרים את סיפורם בעצמם. היכולת להניע שנאה, לזרוע פחד ולזכות בלגיטימיות הם שצריכים להפחיד אותנו. ההבנה כי כל אחד מאיתנו מכיל פוטנציאל לשיתוף פעולה עם הרוע. המוכנות להסתכל במראה ולראות מעבר לתמונות הזוועה את הזוועה האמיתית - השואה זה לא רק "נאצים" ו"יהודים" אלא פרי אנושיות והדרך למנוע אותו היא באמצעות מוסריות אישית בסיסית שמתחילה בכל אחד מאיתנו. ההכרה שלא צריך אנטישמיות בשביל שואה, צריך בני אדם.

לפני שבועיים, בזמן טיול שורשים בגרמניה לרגל יום הולדתה השמונים של אימי, קיימנו הרצאה בבית ספר שבעיירת הולדתו של סבי. זו לא היתה הפעם הראשונה שאנחנו עושות את זה. בית הספר אמון על תיעוד ההיסטוריה היהודית של האזור ומשלב את הנושא בכל שנות לימודיהם בחטיבה העליונה באופן מעורר השתאות. בסוף המפגש שאל אותי נער בן 15 שאלה שהיכתה בי כמו אגרוף בבטן: "מה עוד נוכל לעשות?". "אתה מתכוון מה אנחנו נוכל לעשות", עניתי, "לא רק רק אתם, אלא אנחנו".

"הדבר החשוב ביותר שאנחנו צריכים לעשות זה להיות בני אדם. לדעת להתנגד, לא לשתוק ובעיקר להילחם בכל סוג של גזענות ואפליה", אמרתי לו ואז הוספתי: "במשך עשר שנים, עד ליום הירצחה, סבתא רבתא שלי נרצחה כל יום קצת. כל יום הישרדות היה עוד יום שלאחרים ניתנה הזדמנות למנוע את מותה שלה ושל עוד מיליונים. היא מתה לא רק בירייה, היא מתה בגלל שתיקה וקבלה".

הוא הבין, ואני נותרתי לתהות אם נער ישראלי בגילו היה מבין את זה כמוהו. לצערי יש להניח שלא.