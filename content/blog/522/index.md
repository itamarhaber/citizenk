---
date: 2017-11-23 21:00:00+02:00
description: ???
source: https://www.haaretz.co.il/food/cookingwithkids/2017-11-23/ty-article/0000017f-f89c-d044-adff-fbfdc6320000
tags: בישול
title: קובה סלק שכולו געגועים
---

זה היה יום שישי קריר וירושלמי, הייתי בת 10 בערך ואמא אספה אותי מהלימודים באוטוביאנקי הקטן שלה. נסענו לאזור ירושלמי שלא ממש הכרתי, חנינו וצעדנו בסמטאות מאחורי רחוב יפו לכיוון מקור ברוך. מדרכות שבורות, גשם וריח טוב שהולך ומתחזק, פניות לפה ולשם ואז מדרגה קטנה, דלת זכוכית ו-הופה, מסעדה. לא הספקתי לעבור במבט על הסביבה ומהמטבח הגיח חיוך מחובר לאשה. שולה.

שולה לא שאלה אותי מה ארצה לאכול, היא שאלה שאלות אחרות, ליטפה את ראשי ופתאום קמה והלכה למטבח כשהיא קוראת לעברי: "תכף תאכלי משהו שתאהבי". לא הכרתי את מה שהניחה לפני, אבל הריח היה מעולה, אז אכלתי. מאז עוד אכלתי המון פעמים את כל סוגי מרק הקובה ששולה עשתה ואהבתי את כולם. אהבתי להיכנס אליה למסעדה, לספר על השבוע, לאכול מרק ולקבל ממנה את המבט החם שכולו חיוך. מבט והקשבה. שנים הייתי מגיעה אליה, מדברת, אוכלת, מקבלת עצה והולכת. הרבה לא ידעתי על שולה, היא פשוט היתה שולה, מכילה ואוהבת.

כשעזבתי את ירושלים, כבר לא ממש חזרתי, גם לא לקובה של שולה. כשנזכרתי בגעגועים בידיים הטובות של שולה, כבר היה מאוחר. הבטחתי לעצמי שיום אחד אני אלמד להכין מרק קובה לפחות לכבודה. הפעם הראשונה היתה טעימה, אבל לא בסטנדרטים של שולה, לא נותר אלא לשפר. לפעם השנייה הגעתי מוכנה והאמת שנתגלתה אמרה שזה לא כזה סיפור.

בינתיים עד שהמרק התבשל עשיתי חיפוש, קיוויתי לתפוס עוד רגע את שולה, את המסעדה הקטנה שלה, מוניטין, זו שלא נראתה מבטיחה מבחוץ והיתה פינה אהובה ליודעי חן בלבד. מצאתי רק סיפור אחד, בבקשה לוועדת השמות של ירושלים בבקשה לקרוא לרחוב קטן על שמה וגיליתי כל כך הרבה שולה שבכלל לא הכרתי.

שולה שרעבי נולדה בעירק ועלתה בגיל 6 לירושלים. בגיל 17 החלה לעבוד בבית הנשיא ומהר מאוד הפכה ליד ימינה של רחל ינאית בן צבי, אשת הנשיא, איתה עבדה כ- 4 שנים עד שהתחתנה והתמסרה לגידול הילדים. מאיר שרעבי נולד בירושלים, היה מפקד בצה"ל ונודע בשל אומץ לבו והיה בין מפקדי החטיבה הירושלמית בששת הימים ובחזית בסיני במלחמת יום כיפור. שולה ומאיר עסקו בפעילות חברתית, גיוס תרומות ומתן בסתר ויחד גם הקימו את המסעדה "מוניטין", שהיתה מועדפת על אנשי משרד החוץ. המתכון הזה הוא מחווה קטנה להם.

**מרק קובה סלק (כ-8 מנות)**

**מה?**

**בצק לקובה:**

2 כוסות סולת

1/2 כף מלח

1 כוס מים קרים (יתכן שיהיה צורך במעט יותר)

**מלית הבשר:**

1 בצל קצוץ דק

300 גרם בשר בקר טחון

6 שיני שום כתושות

1/2 כפית כמון

מלח, פלפל

**למלית צמחונית:**

2 בצל קצוץ דק

6 שיני שום כתושות

1.5 חבילות פטריות פרוסות לפרוסות

מלח, פלפל, כמון

צרור עלי פטרוזיליה שטוף וקצוץ

**למרק:**

1 בצל לבן פרוס

2 סלקים חתוכים לקוביות של כ- 1ס"מX2ס"מ

2 גזרים פרוסים

2-3 גבעולי סלרי פרוסים דק

2 ליטר מים

1 כף סוכר

מיץ מלימון אחד, או כפית מלח לימון

כף רסק עגבניות

פפריקה, מלח, פלפל שחור

צרור עלי פטרוזיליה קשור

**איך?**

**לבצק:**

מערבבים את הסולת עם המלח ומתחילים להוסיף מים עד שמרגישים שהמרקם הנכון - תערובת גמישה, רכה, לחה ויציבה, שתאפשר ליצור כדורים בקלות. מכסים בניילון נצמד ומקררים כ-30 דקות.

**למלית הבשרית:**

מחממים מחבת גדולה, יוצקים שמן לכיסוי התחתית ומחממים. כשהשמן חם, מנמיכים את עוצמת הלהבה ומוסיפים את הבצל. מטגנים כ- 5 דקות, מוסיפים את השום כתוש ואחרי כדקה מוסיפים את הבשר. מפוררים את הבשר היטב תוך כדי טיגון כ-8 דקות, עד שהבשר משנה את צבעו. מורידים מהאש ומעבירים לקערה, מוסיפים מלח, כמון ופלפל ומערבבים היטב.

**למלית הצמחונית:**

מחממים מחבת גדולה, יוצקים שמן לכיסוי התחתית ומחממים. כשהשמן חם, מנמיכים את עצמת הלהבה ומוסיפים את הבצל. מטגנים כ- 5 דקות, מוסיפים את השום כתוש ואחרי כדקה מוסיפים את הפטריות. מטגנים כ-4 דקות, מורידים מהאש ומעבירים לקערה, מוסיפים את הפטרוזיליה, המלח, הכמון והפלפל ומערבבים היטב.

**למרק:**

בסיר גדול מחממים שמן על להבה גדולה אך נמוכה ומטגנים את הבצל עד שהוא מתחיל להתקרמל. מוסיפים את הסלק, הגזר והסלרי ומבשלים עוד כ-5 דקות. יוצקים את המים, מגבירים את עצמת הלהבה ומביאים לרתיחה. מוסיפים את הסוכר, מיץ הלימון (או מלח לימון), מלח ופלפל, מערבבים ומוסיפים את צרור עלי הפטרוזיליה. מנמיכים את האש, מכסים חלקית ומבשלים כשעה. טועמים ומתקנים תיבול אם יש צורך.

**הרכבה**

מרטיבים את כפות הידיים במים ותולשים מהבצק גוש שניתן ליצור ממנו כדור בערך בקוטר של כ-4 ס"מ ומניחים אותו בתבנית נקיה ומעט רטובה, כך יוצרים כ-20 כדורים. חשוב להקפיד שהידיים יהיו מעט רטובות לאורך כל התהליך וגם בזמן המילוי.

לאחר שהכדורים מוכנים, לוקחים כדור אחד ומשטחים אותו על כף היד כמו פיתה. שמים 1.5 כפית מלית במרכז הבצק, ובעזרת האצבעות עוטפים סביב המלית את הבצק ומגלגלים חזרה לצורת כדור או דיסקית. עוטפים אותו סביב המלית ומגלגלים לצורת כדור מושלם. מניחים שוב על המגש הרטוב וחוזרים על הפעולה עד שכל הכדורים מלאים.

מביאים שוב את המרק לרתיחה, מוציאים את צרור עלי הפטרוזיליה ומכניסים את הקובה למרק, כדור אחרי כדור. מנמיכים את האש, מכסים חלקית ומבשלים כ-20 דקות. 

אוכלים ומתגעגעים.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)