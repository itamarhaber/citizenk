---
date: 2016-05-17 12:30:00+03:00
description: ???
source: https://www.haaretz.co.il/blogs/karenhaber/2016-05-17/ty-article/0000017f-f8f4-d044-adff-fbfd7ae50000
tags: דעות
title: כרוניקה של בקע מנהיגותי
---

ב- 13.5.1940 נשא את צ'רצ'יל את אחד מנאומיו המפורסמים, הנאום הראשון מתוך שלושה שבמידה רבה שינו את פני מלחמת העולם השנייה. "מחשמל" זה שם הואר הנפוץ לתיאור הנאום שנועד לאישור המינויים העיקריים בממשלת האחדות החדשה של צ'רצ'יל בבית הנבחרים. זהו נאומו הראשון כראש ממשלה ואת אמון הבית הוא קיבל פה אחד, אם כי את שיתוף הפעולה המלא קיבל רק אחר כך.

הרבה דברים ניתן לומר על נאום ה"דם, עמל, דמעות ויזע" של צ'רצ'יל, ומעניין להתעכב על השאלה מדוע המילה 'עמל' אבדה בתרגום לעברית אך לא מצאתי לזה הסברים. זה לא עצם הביטוי שהפך למטבע לשון, צ'רצ'יל עצמו השתמש בביטוי ב- 1931, תיאודור רוזוולט השתמש בו ב-1897 עת מונה לסגן השר לענייני הצי תחת הנשיא מקינלי וגם גריבאלדי האיטלקי נשא מילים דומות מאה שנים קודם. זה לא הביטוי שעשה את הנאום, זה הרכב הנאום כולו, זו המנהיגות שהיתה חסרה כל כך בבריטניה של צ'מברליין. בנאום הזה קנה צ'רצ'יל את אמון האזרחים הבריטים ויצר את המפנה ברוח הלחימה.

מעבר להיות הנאום קצר ותמציתי, צ'רצ'יל בעיקר כן וריאלי, הוא אינו יוצר אשליות אלא את הבסיס האידיאולוגי לאמונה בצדקת הדרך ובעיקר את התקווה. לצ'רצ'יל אין חיבה ליפויי המציאות, הוא אינו מסתיר דבר ומצהיר כי הדרך תהיה ארוכה והיא תלויה בגיבוי של כל המערכות, " אין לי מה להציע לבד מדם, עמל, דמעות ויזע" לשם "ניצחון בכל מחיר". משיחתו של צ'רצ'יל עם הגנרל איסמי שהיה גם יועצו הצבאי, ברור כי הבין את המצב לאשורו: "הם שמים מבטחם בי ואין לי מה להציע להם לבד מאסון שיקח הרבה מאוד זמן". את זה לא הסתיר מהציבור "אנו עומדים בפני חודשים של מאבק וסבל."

אבל צ'רצ'יל מפיח באנגלים את האמונה ומחדד את המטרה: "לשאלה מה המדיניות שלנו אוכל לומר: להילחם בים, יבשה ובאוויר בכל כוחינו ותעצומותינו...להילחם נגד רודנות מפלצתית.. מה המטרה? אומר במילה אחת: ניצחון, ניצחון בכל מחיר, ניצחון למרות כל הטרור, לא משנה עד כמה הדרך תהיה קשה וארוכה. כי ללא ניצחון אין תקומה... בשעה זו אני מחויב לבקש את עזרת כולם ואני אומר בואו נצעד קדימה יחד בכוחנו המאוחד". המשכו הישיר, אך הלא מתוכנן, של הנאום יגיע ב- 4 ביוני בנאום "הלחימה על החופים" עם פינוי דנקריק ואח"כ, ב- 18 ביוני, עם נאום "שעתם הטובה ביותר".

לא סתם הפך הנאום הזה לנדבך חשוב בפנתאון הנאומים העולמי, הוא דוגמא לרטוריקה מזוככת שטומנת את גרעין הפעולה גם בספקנים. אבל מעבר למילים יש כאן שילוב מנצח של עיתוי, מטרה מוצדקת ואדם שמגלם את היכולת. המנהיגות מטפטפת מהנאום הזה לכל אורכו, והוא קצר יחסית, צ'רצ'יל לא מציג עצמו לרגע כמושיע, אלא כאדם שמוכן לשאת באחריות המשתמעת. בעיניים פקוחות הוא מציע להיות נושא לפיד, ראש לצועדים. האיש שמבין את הקורבן, אך עושה זאת למען עתיד, לא לשם קיום בלבד, לשם הבטחת עתיד אחר.

עת ישראל עומדת מול קיפאון שהוא פרי מדיניותו של ראש הממשלה זה שבע שנים, אין באמת מקום להשוות למצבה של בריטניה ב- 1940, למרות שנתניהו מנסה להפוך את התקופה לעת משבר המצריכה את הרחבת הממשלה. למעשה בישראל אין משבר מדיני, יש חוסר רצון להגיע להכרעות ונתניהו במשמרת הזו כבר שבע שנים. השוואה לצ'רצ'יל היא מגוחכת, למרות היא משאת נפשו של ראש הממשלה, אלא אם כן יש צורך להנגיד באמצעות דוגמא את המושג "האיש הנכון במקום הנכון".

 עברו לתצוגת גלריהבעוד צ'רצ'יל איחד את האומה הבריטית סביב מטרה – ערכי הדמוקרטיה מול הרודנות והגזענות, נתניהו רק מדבר על "אחדות העם"צילום: קובי גדעון / לע"מבעוד צ'רצ'יל איחד את האומה הבריטית סביב מטרה – ערכי הדמוקרטיה מול הרודנות והגזענות, נתניהו רק מדבר על "אחדות העם". אינני יודעת מיהו "העם" אבל הציבור הישראלי משוסע והעימות של נתניהו מול שר הביטחון, הרמטכ"ל וסגן הרמטכ"ל הוא סימפטום אחד מיני רבים. השתקת כל ביקורת, על רקע אחדות לא קיימת וההסתה הקבועה נגד הפלסטינים באשר הם, כולל הניסיון לצבוע כמעט כל מוסלמי כמחבל פוטנציאלי וכל שמאלני כקיצוני, בלי לייצר שום פתרון היא לא סמן לאחדות אלא להתפרקות. אחדות אינה מצויה במילים ריקות וסיסמאות נבובות, היא אינה בהחייאת מצעדים צבאיים ואימוץ תרבות טוקבקיסטית לתוך הפוליטיקה. היא איננה השימוש בלקחי השואה כנרטיב קורבני בלבד, כי אז מתרחשות טעויות מביכות שמקורן בחוסר ידע כמו חיילים ישראלים מסודרים בשני שלישים מהסיסמא הנאצית הידועה ביותר על מגרש המסדרים בטקס יום העצמאות ה- 68. אגב, סיסמא שנועדה להכשיר סיפוח "שטחים גרמניים" כמו אוסטריה וחבל הסודטים, אבל מפרשת גולן עולה שאסור להשוות.

נאומו של צ'רצ'יל מחובר למציאות הבריטית, נאומיו של ראש הממשלה מחוברים כלל הנראה למציאות האלטרנטיבית שהוא מנסה לכונן בכוחן של מילים. הנה למשל סוף נאומו של ראש הממשלה בטקס האזכרה לחללי מערכות ישראל: "עם רדת ערב, כשיחל יום העצמאות, תגיע שעתה של התרוממות הרוח. עין אחת תזיל דמעת עצב על החיים הצעירים שנגדעו, ומהעין השניה תנשור דמעת גיל על נס התקומה – מדינת ישראל הנבנית והפורחת, שהיא כפלא בין העמים". לא איש בשורות הוא ראש הממשלה, בשורה היא נחלתם של מנהיגים, הוא משולל חזון – רק ימשיך להתעצב ולעלוז כאחד. הוא לא יציע חלילה חזון איך ימנע מותם של צעירים נוספים וכניסתן של משפחות נוספות למשפחת השכול, כי הלא ישראל היא פלא בין העמים, כשושנה בין החוחים ודי לנו בזאת ואין בלתו ועוד מהזן הזה שנכנס תחת הקטגוריה של שכנוע עצמי.

רטוריקה היא לא הכל, בסופו של דבר, נתניהו שורד בזכות מי שחושב שתפקידו הוא להכניס אצבע לחור שבסכר. נתניהו שורד לא כי הוא קוסם אלא בגלל הטעות אותה בישראל אוהבים לכנות "אחריות ממלכתית". ובכן, אחריות ממלכתית היא להבין לאן נתניהו חותר ואם הכיוון אינו נכון אז להפסיק את השותפות. הימצאותם של יעלון וכחלון בקואליציה לא מונעת הקצנה, היא מאפשרת הקצנה איטית יותר שלא היתה מתאפשרת אילו לא היו בקואליציה. בהיותם בקואליציה הם מסכימים לדרך, בדיוק כפי שהרצוג מסכים אפילו בלי להכנס לקואליציה, אלא רק בעצם המוכנות לשקול.

 עברו לתצוגת גלריהנאומו של צ'רצ'יל מחובר למציאות הבריטית, נאומיו של ראש הממשלה מחוברים כלל הנראה למציאות האלטרנטיבית שהוא מנסה לכונן בכוחן של מיליםצילום: אמיל סלמןנתניהו אינו שורד בזכות יכולת מנהיגות, הוא מעניק אשליית השפעה למי שחובר אליו. יעלון יכול לקרוא לזה קומץ ולחשוב הוא נאבק בזה בכל כוחותיו, רק שזה אינו קומץ כאשר מי שעומד בראש המקהלה מאלחשת הערכים הוא ראש הממשלה. הניסיון להתייחס לחבירה אל נתניהו כאל חישוב רציונאלי לא מביא בחשבון את הלגיטימציה שזה מעניק לכללי המשחק ולזה שותפים היום מרבית חברי הכנסת. לא יעלון, לא כחלון ובטח שלא הרצוג יכולים להכניס תכנים לריק הלאומני שנתניהו מייצר, הם חיים באשליה. האשליה הזו אולי יוצרת איחודים פוליטיים המאפשרים שרידות, אבל היא קורעת את מדינת ישראל מבפנים.