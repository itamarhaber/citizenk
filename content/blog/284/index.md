---
date: 2020-03-25 08:00:00+02:00
description: ???
source: https://www.haaretz.co.il/blogs/karenhaber/2020-03-25/ty-article/0000017f-f8c1-d887-a7ff-f8e550f20000
tags: דעות
title: אחדות עם נתניהו? גם רחיצת ידיים לא תעזור
---

ההתלהבות מאופן התנהלותו של בנימין נתניהו מול המצלמות מעליבה את האינטליגנציה. אמנם לפרזנטציה יש חשיבות רבה בפוליטיקה, אך מן המפורסמות שאין להסתכל בקנקן אלא במה שיש בו. בזמן שכולם עסוקים בעצירת הקורונה, המדינה מתפרקת ושום ממשלת אחדות לא תוכל לחפות על כך. כל שיהיה באחדות הזו היא השתתפות עם נתניהו באחריות למערכת הבריאות, במצב המשק, במחדלי והשלכות הקורונה ובפגיעה בדמוקרטיה.

נתניהו אינו אדם של הושטת יד כנה או אחדות. ההיסטוריה מלמדת שכל קריאה שלו לשיתוף פעולה נגמרת עם משתף פעולה שהפך לקורבן. לפיד יודע זאת על בשרו וכמוהו גם יעלון, ליברמן, ארדן, גבאי, הרצוג, הנדל, קרא, וכל פוליטיקאי אחר שנתניהו "לבש וזרק". את זה אמור לדעת גם בני גנץ. מי שמשסה ומסית כדרך פעולה לא הופך את עורו לחבר'מן, מי שאוהב את אור הזרקורים לא אוהב להיות אחראי למחדלים.

ראש הממשלה יכול להתגאות בהחלטות המהירות שעשה להתמודדות עם הקורונה, אבל הוא מפחד שלאורך זמן יתגלה היקף האסון הכלכלי שהמיט על ישראל. לשם כך אין טובה מממשלת כסת"ח ולשם כך מנסה נתניהו להפחיד בכל כוחו. ממשלת אחדות תעשה לו רק טוב מכל הבחינות: היא תיתן לו לגיטימציה, תהפוך אותו לציר מרכזי שבלעדיו לא יזוז דבר בישראל, תהפוך את יריביו הפוליטיים למריונטות ותשאיר אותו במרכז העניינים עם הרבה פחות אחריות. כל זה מבלי שדיברנו על "הכשרתו" כנאשם לכהן. 

רטוריקת ההפחדה של נתניהו סביב הקורונה היא כסות למהלכים קיצוניים שחלקם ממשיכים את ריסוק הדמוקרטיה, התרת הרסנים והוצאת המערכת מאיזון. יותר מכך, היא הופכת אותו לקובע הכללים. הוא יכול לומר שהוא רוצה אחדות, אך מתנגדיו מהווים רוב בכנסת ולא מעוניינים לשתף איתו פעולה ותומכיו עסוקים בפיזור שנאה והסתה כלפי "האויב מבפנים" - השמאל והערבים. המקסימום שיהיה כאן היא ממשלת אחדות לכאורה שמשמעה: ראש ממשלה מושחת וחסר מעצורים שפועל בעיקר למען האינטרסים של עצמו, שולף מהמותן ומבצע מהלכים שלא גובו בחוות דעת מקצועיות. לכן, הקריאה לאחדות, המושמעת רבות מפי פרשנים בתקשורת, היא לא פחות מחוסר אחריות ובגידה באמון הציבור.

המצב הנוכחי במערכת הבריאות הוא כולו פרי פועלו של נתניהו. כשלי משרד הבריאות בהתמודדות עם הקורונה מקורם בעשור של הזנחה שיטתית. מערכת הבריאות מעולם לא עמדה בראש סדר העדיפויות. האובססיה לתקיפת איראן ופרויקט מטוס ראש הממשלה ניצבו שם. היו לישראל יותר מחודשיים להתכונן לקורונה ובכל זאת המערכת איחרה בהרחבת הבדיקות וכשלה במיגון הצוותים הרפואיים. אבל, הכשל הגדול מכולם הוא השארתו של יעקב ליצמן, האיש שתלה בראשית השבוע את תקוותו בביאת המשיח לפני הפסח, בתפקיד שר הבריאות. שנאמר: מי צריך תוכנית פעולה אם מחכים למשיח?

לצד ההחלטות הטובות והענייניות שקיבל נתניהו במשבר הקורונה עומדת שורה ארוכה של החלטות המעידות על שיקולים פוליטיים ולא ענייניים, כמו החרגת בתי הכנסת והישיבות בתחילת המשבר. את התוצאות רואים כעת בריכוזי החולים ביישובים חרדיים. ומה עם הכשל הכלכלי? לא חלף שבוע מאז היכה המשבר במלוא עוצמתו והמשק רושם כבר יותר מחצי מיליון מובטלים, רובם המכריע יצאו לחל"ת. צעדי הממשלה עד כה רחוקים מלהבטיח שהזמני לא יהפוך קבוע, ואף גרוע הרבה יותר. משבר הקורונה בעיצומו ואין לדעת מתי ואיך נצא ממנו, אך דבר אחד בטוח: ככל שהוא יתארך - המשק, שנכנס למשבר אחרי שנת בחירות, ללא תקציב מאושר ועם חריגה גדולה בגירעון - צפוי למיתון חריף.

בחסות משבר הקורונה קם ועולה לנגד עינינו משבר משטרי חריף, שבו הגוש שהפסיד בבחירות מסרב להתנהל באופן דמוקרטי ולהעביר את השלטון בהתאם לחוק ותוך רמיסה בוטה של בית המשפט העליון. ערעור המסד הדמוקרטי של ישראל מסוכן בעיקר כשהוא נעשה בידי ממשלת מעבר שלוקחת לעצמה סמכויות באמצעות תקנות לשעת חירום ללא שום פיקוח.

מעניין להסתכל על המצב הנוכחי מתוך אמירתו הפופולרית של נתניהו "מעולם לא היה מצבנו טוב יותר". מערכות הבריאות, החינוך, הרווחה, המשק כולו על סף קריסה ורגע לפני שהכל מתמוטט - ראש הממשלה מושיט לפתע יד לעבר המוצא האחרון שיציל אותו פוליטית. המחשבה שיש מי ששוקל את הצעתו היא לא פחות משערורייתית. האיום הגדול יותר לעתידה ולרווחתה של ישראל הוא המשך שלטון נתניהו, לא הקורונה. בימים של ריחוק חברתי - אין לתת לזה יד, גם 20 שניות של רחיצת ידיים בסבון לא יסייעו להסרת הכתם הזה.