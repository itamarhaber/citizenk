---
date: 2018-07-30 14:00:00+03:00
description: ???
source: https://www.haaretz.co.il/blogs/karenhaber/2018-07-30/ty-article/0000017f-f8ae-ddde-abff-fcef05810000
tags: דעות
title: חשבתם שהכל נאמר על חוק הלאום? קבלו ספין "ציוני"
---

אם חשבתם שכבר הכל נאמר על חוק הלאום, הגיע ח"כ אמיר אוחנה [ובראיון ל"מקור ראשון"](https://www.makorrishon.co.il/news/66061/) בסוף השבוע אמר: "אם אפשר היה להביא את מגילת העצמאות ולהשיג תמיכה קואליציונית ולהעביר אותה, זה גם היה קורה. אבל היו מתנגדים לכך בקואליציה. לקחנו את מה שניתן להסכים עליו והכנסנו פנימה". זה בסדר אם נאלצתם לקרוא שוב, בסופו של יום הסכמה קואליציונית על המסמך המכונן של המדינה אמורה להיות תנאי יסוד. 

ככל שעובר הזמן ומתגלים הסודות מאחורי הקלעים של [חוק הלאום](/news/politi/2018-07-30/ty-article/.premium/0000017f-e1cc-d38f-a57f-e7de339d0000), הכתובת על הקיר רק הולכת ומתבהרת. "חוק חשוב והיסטורי" לדברי ראש הממשלה הוא ערבובייה של הסכמות מצומצמות בתוך קואליציה מקרטעת בה. ככה זה כשאין מנהיג מדיני, אלא ראש ממשלה חרדתי שנאחז בקרנות הכיסא ומנסה בכל כוחו להיות יותר מהערת שוליים היסטורית ובדרך רומס כל חלקה טובה במדינה. 

"השמאל הישראלי צריך לעשות חשבון נפש. הוא צריך לשאול את עצמו מדוע מושג יסוד של הציונות 'מדינת לאום יהודית של עם ישראל בארצו' הפך אצלו למילה גסה, לעיקרון שיש להתבייש בו", כותב ראש הממשלה בחשבונות שלו ברשתות החברתיות. אבל האמת היא שראש הממשלה צריך לעשות חשבון נפש, הוא צריך לשאול את עצמו איך קרה שבמשמרת שלו הציונות הפכה ליהדות ו"מדינת כל אזרחיה" הפכה לעיקרון שיש להתבייש בו? ואיך מעז ראש ממשלה להפוך את הבעיה ולסמן מחנה שלם הרואה בשוויון ערך שיש להאבק עבורו? 

לכל אלה שהעדיפו להעלים עין מנוסח החוק ומיהרו להסביר שחוק הלאום הוא עיגונה של מגילת העצמאות, הרי ההוכחה מפי האתון – חוק הלאום מצומצם הרבה יותר. זה לא סוד שכבר שנים שותפות קואליציוניות אינן רואות במגילת העצמאות קווים מנחים למדיניות. חוסר ההסכמה, או אי הנוחות מכלל המגילה, החל עוד במהלך כתיבתה, אלא שלפני 70 שנה המפלגות השונות הבינו שאין ברירה אלא לשתף פעולה במציאת פשרה והיה מנהיג (פעם היה דבר כזה) שהטיל את כל כובד משקלו כדי להגיע אליה. 

ההחלטה לאגד את המוסכם נבעה מההכרה שגם אם קווי היסוד אינם "מושלמים" הם פשרה שמאפשרת מכנה משותף רחב במדינה שבדרך. חוסר היכולת להסכים היום על קווי הפשרה שהיו מקובלים אז מעידים על שינוי מהותי במכנה המשותף הישראלי וחוק הלאום הוא רק תסמין. הפשרה שהושגה בהכרזת העצמאות סימנה את קווי המתאר של המדינה שבדרך ויצרה מסמך המאזן בין מהות יהודית למהות דמוקרטית ופלורליסטית, חוק הלאום הוא כולו מהות יהודית. 

הפשרה שנוצקה לתוך מגילת העצמאות מעניקה משנה תוקף לתוכנה. המעמד והשעה הכתיבו מאמץ משותף ליצירת מסגרת הסכמה רחבה של קווי יסוד מוסכמים למדינה החדשה. ההגעה לפשרה היתה לא פשוטה ואחת הסיבות שמגילת העצמאות לא היתה מוכנה על הקלף, אלא רק חלקה התחתון שאחר כך חובר לשאר חלקיה, היה שעד לרגע האחרון, לא היתה הסכמה על הנוסח. 

בסופו של דבר מגילת העצמאות אינה יצוקה מתבניתו של זרם אחד, אלא תוצר שגם אם אינו נוח לכולם, אפשר לחיות אתו בשלום כי הוא תפור למידתה של מדינה חדשה שכולה מעשה פסיפס אנושי. מתוך 37 החותמים על מגילת העצמאות, שבעה היו נציגי מפלגות דתיות, 20% מכלל החותמים. מה שהיום אינו מוסכם על שותפות בקואליציה, לפני 70 שנים בלבד נחתם על ידי נציגים דתיים, שחלקם (אפילו נכדו של האדמו"ר מגור) גם כיהנו אחר כך כשרים: 

 עברו לתצוגת גלריהזאב גולדצילום: הוגו מנדלסון / לע"מ עברו לתצוגת גלריהזרח ורהפטיגצילום: טדי בראונר / לע"מ**הרב זאב גולד**, ממנהיגי תנועת המזרחי, ממייסדי הישיבה בכפר הרא"ה, נציג התנועה במועצת המדינה הזמנית והיה בין מייסדיה של אוניברסיטת בר אילן. 

**זרח ורהפטיג**, ד"ר למשפטים, מראשי הפועל המזרחי ומפד"ל, נציג הפועל המזרחי בוועד הלאומי, חבר תשע הכנסות הראשונות, סגן שר הדתות, שר הדתות בממשלות העשירית עד החמש-עשרה. 

 עברו לתצוגת גלריהקלמן כהנאצילום: משה פרידן / לע"מ עברו לתצוגת גלריה יצחק מאיר לוין צילום: דוד אלדן / לע"מ**הרב ד"ר קלמן כהנא**, מתלמידי החזון איש, ממנהיגי פועלי אגודת ישראל, חבר מועצת המדינה הזמנית, חבר כנסת בתשע הכנסות הראשונות מטעם פועלי אגודת ישראל במסגרת רשימות דתיות שונות, סגן שר החינוך והתרבות בתשע ממשלות ישראל הראשונות. כהנא לא היה מרוצה מנוסחה של מגילת העצמאות, אך הודיע כי חתם עליה כהצהרת אחדות. 

**הרב יצחק מאיר לוין**, נכד האדמו"ר מגור, חבר ההנהלה המצומצמת של אגודת ישראל, יו"ר הוועד הפועל העולמי של אגודת ישראל, חבר וועדת ההצלה, מנהיג אגודת ישראל, חבר כנסת עד לכנסת השביעית, בין מנסחי הסטטוס קוו ושר הסעד הראשון בממשלה הזמנית ובשלוש ממשלות ישראל הראשונות. אגב הוא לא היה בארץ בזמן ההכרזה אך חתם על המגילה מאוחר יותר. 

 עברו לתצוגת גלריהמאיר דוד לוינשטייןצילום: אתר הכנסת עברו לתצוגת גלריהיהודה לייב פישמן מימוןצילום: דוד אלדן / לע"מ**מאיר דוד לוינשטיין,** יו"ר צעירי אגודת ישראל באירופה, מנהיג אגודת ישראל הארץ, חבר מועצת העם כנציג אגודת ישראל, חבר מועצת המדינה הזמנית מטעם אגודת ישראל, חבר הוועדה לגיבוש חוקה זמנית, חבר הכנסת הראשונה מטעם החזית הדתית המאוחדת. גם לוינשטיין התנגד לאופייה החילוני לטעמו של ההצהרה ואמר: "רבותי! עלי לציין שאם למרות כל הנ״ל חתמתי גם אני, נציגה של אגודת-ישראל, על הכרזת מועצת העם, עשיתי זאת תוך הכרת האחריות הקשה והסכנה האופפת אותנו מכל עבר כדי למנוע מאומות העולם לפרש את הסתייגותנו מתוכן וצורת הניסוח החילוני של ההכרזה כפילוג בתוך מחנה ישראל". 

**יהודה לייב פישמן מימון**, ממייסדי תנועת המזרחי ועומד בראשה בישראל, שימש כשר הדתות של הממשלה הזמנית ושל שתי הממשלות הראשונות, הוסיף לחתימתו את הביטוי בעזרת השם משום שאלוהים לא הופיע במגילת העצמאות ובירך ברכת שהחיינו אחרי ההכרזה. 

 עברו לתצוגת גלריהחיים משה שפיראצילום: טדי בראונר / לע"מ**חיים משה שפירא**, חבר וועד הפועל הציוני, מנהל מחלקת העלייה של הסוכנות היהודית, חבר מועצת העם, מועצת המדינה הזמנית ומנהלת העם, חבר שבע הכנסות הראשונות, ראש הפועל המזרחי, ראש תנועת המזרחי, שר העלייה ושר הבריאות בממשלה הזמנית, כמו גם שר הפנים, מנהיג מפד"ל ושר הדתות בממשלות מאוחרות. 

העובדה ששבעים שנים אחרי לא ניתן להשיג הסכמה קואליציונית לגבי מגילת העצמאות היא תעודת עניות, לכן אולי מתאים לסיים בדברי בן גוריון, שכמו כוונו גם אלינו: "דווקא התגלות חילוקי-דעות בשאלות מדרגה שניה מוכיחה כמה מלוכד העם היהודי בעיקר - בהקמת המדינה וברצונו הנחרץ לקיים אותה ולהגן עליה. ליכוד זה קיים, והוא יהיה הרוח החיה שתפעם בציבור הנמצא פה, וגם בזה שעדיין איננו נמצא פה." אז זהו, שבעים שנים אחרי ולא, הרצון בדו קיום מכל סוג שהוא כבר לא קיים פה.