---
date: 2017-03-15 09:35:00+02:00
description: ???
source: https://www.haaretz.co.il/food/cookingwithkids/2017-03-15/ty-article/0000017f-f8a3-d2d5-a9ff-f8af4ef80000
tags: בישול
title: 'קל וצמחוני: פשטידת תפוחי אדמה וחטיפי תירס ביתיים'
---

אומרים שחוסר ברירה הוא אבי כל ההמצאות, אולי זה לא תמיד נכון אבל זה בהחלט נכון לפעמים. למשל, אם השעה היא שעת צהרי שבת ותחושת השובע אחרי הפנקייקים המסורתיים כבר מתחילה להתפוגג, ואז את נכנסת למטבח ומגלה שהגז משום מה לא פועל. אז את בודקת את כל הלהבות, יותר מפעם אחת. משם את עוברת למתג הגז מתחת לכיריים, למרות שאת יודעת שלא נגעת בו. לא ברור מה עובר לך בראש כשאת ניגשת לברז הגז, אבל את פועלת בכל זאת.

מתוך חוסר אונים, את מוצאת עצמך בהומאז' לסקרלט אוהרה, כי כבר מחר תתקשרי לחברת הגז. אבל בינתיים יש צורך בתוכנית פעולה והיא אינה קשורה בהפיכת וילונות לשמלות. דבר ראשון נשלפים חצילים, נמרחים בשמן ונשלחים לתנור עם מעט מלח גס, עם סלט ירקות; זו כבר התחלה טובה.

בהומאז' למארי אנטואנט הוחלט שאם אין שניצלים וצ'יפס כהלכתם, יש פשטידת תפוחי אדמה וחטיפוני תירס ביתיים. פשטידת תפוחי אדמה זו לא בעיה, אני מתרפקת על מתכון של סבתא שלי (אומה בגרמנית). תכל'ס לא איזו המצאה גדולה, פשוט אבל נפלא. בטח עם רסק תפוחי עץ מעל, כמה דקות אחרי צאת הפשטידה מהתנור, ראו בזה הצעת הגשה. את חטיפי התירס אלתרתי ורק יכולתי לקוות שיצאו טוב כדי שאפשר יהיה לכתוב מתכון. הצליח. להלן:

**פשטידת תפוחי האדמה (תבנית אינגליש קייק)**

**מה?**

5 תפוחי אדמה בינוניים ובצל אחד – לרסק על פומפיה דקה ולסחוט מנוזלים

ביצה טרופה

4 שיני שום כתושות

3 כפות פירורי גריסני

5 כפות קמח

2 כפות שמן או 20 גרם חמאה חתוכה לקוביות קטנות

**איך?**

בקערה, מרסקים את תפוחי האדמה והבצל על פומפיה דקה, סוחטים מנוזלים ומנקזים.

מוסיפים את הביצה, מלח, שום, פירורי גריסיני וכפות הקמח לקערה עם תפוחי האדמה והבצל, ומערבבים. אפשר לגוון ולהוסיף כל ירק מגורר, זה לגמרי מתכון בסיסי של פשטידת ירק נמוכה.

מוסיפים את השמן או החמאה ומערבבים עד שהשמן נטמע.

משמנים תבנית מאורכת 10X31 או בשמן או בחמאה.

שופכים את התערובת לתבנית, מכסים בנייר אלומיניום לחצי שעה הראשונה. מסירים את הנייר ואופים עוד כ- 45 דקות עד שמשחים.

 עברו לתצוגת גלריהצילום: LightRocket via Getty Images**חטיפוני תירס ביתיים**

(12 חטיפים בגדול של כ- 5X5ס"מ)

**מה?**

כוס וחצי גרגירי תירס מסוננים

חצי מכל קוטג' או יוגורט או שמנת

50 גרם מוצרלה קשה מגוררת

2 ביצים

150 גרם קמח

מלח (אם רוצים גם פלפל)

ביצה

פירורי גריסיני

**איך?**

טורפים את הביצים בקערה בינונית ומוסיפים את התירס, הקוטג', המוצרלה והמלח, ומערבבים. מוסיפים את הקמח ב- 2-3 פעמים עד שמרגישים שהעיסה מתחילה להתקשות. מכסים בניילון ומניחים לחצי שעה במקרר (אם כי אני לא בטוחה שזה חובה).

מחממים תנור ל- 180 מעלות.

טורפים ביצה בקערה נוספת, מפזרים פרורי גריסיני בצלחת שטוחה. לוקחים בכף מהתערובת ומגלגלים לכדור, או משהו בעל צורה כללית או חסר צור בכלל. עכשיו מגיע שלב שבו כדאי לפעול בזריזות.

טובלים בעדינות בפירורי הגריסיני, מנערים בעדינות מעודפים, טובלים במהירות בביצה ומנערים בעדינות משאריות עודפות וטובלים שוב בפירורי הגריסיני - הפעם ממש טוב מכל הכיוונים ליצירת שכבה נאה. מניחים בצד וכך ממשיכים עד לסיום התערובת.

מניחים נייר אפיה על תבנית תנור, משמנים מעט, מניחים את השניצלונים ומברישים את החלק העליון במעט שמן. מכניסים לתנור כחצי שעה על צד אחד (אבל זה תלוי בתנור – פשוט בודקים אם הם הזהיבו) ואז עוד כרבע שעה לצד השני או עד להזהבה. שולפים מהתבנית כשהם מוזהבים, מניחים מעט להתקרר והופה – חטיפוני תירס ביתיים, שאגב אפשר להקפיא.

 עברו לתצוגת גלריהצילום: LightRocket via Getty Imagesלחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)