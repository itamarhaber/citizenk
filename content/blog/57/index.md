---
date: 2021-11-18 08:42:00+02:00
description: ???
source: https://www.haaretz.co.il/blogs/karenhaber/2021-11-18/ty-article/0000017f-f8f1-d460-afff-fbf73bc10000
tags: דעות
title: מהי התשובה העכשווית של השמאל?
---

הסיבה שהכיבוש לא מצטלם טוב היא לא בגלל שהוא לא פוטוגני, אלא בגלל שהוא רקוב ומרקיב. הבעיה לא בתמונות, אלא במציאות. [המקרה המטריד שהתרחש בליל 3 בספטמבר](/news/politics/2021-11-17/ty-article/0000017f-e2f4-d804-ad7f-f3fecbe00000), כשקבוצת חיילים נכנסה לבית משפחת דענא בחברון ודרשה להעיר ילדים ותינוקות לצילום בתירוץ העלוב "הם זורקים אבנים", אינה איוולת חד-פעמית שאינה מעידה על הכלל - היא הכלל. 

קולות הזעזוע שעולים מהשמאל, מוצדקים ונכונים ככל שיהיו, מעידים על בעיה בתפישת המציאות. ההתייחסות למה שנתפס בעדשת המצלמה היא גם ההתעלמות ממה שלא תועד והפך לשגרה מקובלת לחלוטין, בחסות השמאל. היא משמשת כעלה התאנה המוסרי של ישראל ותמיד מגיעה בתגובה לפעולה כלשהי שנתפסת כחריגה. הבעיה היא שמרוב חריגות, היום-יום החריג דיו לא מדגדג לנו את בלוטות המוסר. מחאת השמאל, הגם שנעשית מתוך אמונה וחובה אנושית, היא לפרוטוקול בלבד. אין לה השפעה. בעוד ח"כ מוסי רז קובל בטוויטר על זוועות הכיבוש, מרצ נמצאת עמוק בתוך הממשלה. 

המצב העגום הזה הוא תסמין של בעיה גדולה יותר. השמאל, חשוב וחיוני ככל שיהיה, הוא בגדר הכלב שנובח בזמן שהשיירה עוברת. ובשיירה אני מתכוונת לסיפוח. זו השורה התחתונה. ההתנחלויות גדלות הן הנזק, והרעש על התוספת העכשווית של אלפי יחידות דיור הוא רק רעש. בזמן שהשמאל ממשיך להחזיק בפתרון שתי המדינות כפתרון מועדף, מתחת לאפו התהוותה מפה שאין בה מדינה להציע לפלסטינים. 

פתרון שתי המדינות הוא פתרון צודק בהנחה שבמסגרתו עולות כל הסוגיות שמטרידות את שני העמים ובאות על יישובן. אלא שפתרון שתי המדינות אינו בעל תוקף במציאות. האידאה צודקת, אך לא ניתן להביא אותה לכדי ביצוע גם אם הייתה כאן ממשלת שמאל על מלא. תקופת שלטונו של בנימין נתניהו התאפיינה בלדבר מדי פעם על פתרון שתי המדינות ובפועל לחזק את מפעל ההתנחלויות. ממשלת בנט-לפיד ממשיכה בעצם את המודל הזה, רק הפעם בחסות העבודה ומרצ. 

אפשר להסביר את הקמת הממשלה הזו בהיעדר ברירה פוליטית. זו לא הנקודה. השאלה היא מה קורה עכשיו ומה מציע השמאל. אם הוא ממשיך להציע פתרון שמהותו היא "שתי מדינות או כלום", אז ה"כלום" הזה הוא סיפוח הלכה למעשה ו"שתי מדינות" היא תשובה שהייתה רלוונטית עד שלוש היריות בכיכר לפני 26 שנה. מהי התשובה העכשווית של השמאל? אין לו, ולכן גם אין לו אפשרות להיות רלוונטי. צריך להכיר בעובדה שאנו מחזיקים את פתרון שתי המדינות בחיים משום שאנו מסרבים להכיר בכך שנפח את נשמתו; שיש לנו המון מילים יפות ומחאות על הנעשה בשטחים; ושאנחנו גם מנציחים דה-פאקטו את הסיפוח.

לחצו על הפעמון לעדכונים בנושא:
------------------------------

* [התנחלויות](https://www.themarker.com/ty-tag/0000017f-da59-d42c-afff-dffbfa530000)
* [פלסטינים](https://www.themarker.com/ty-tag/0000017f-da2d-dea8-a77f-de6fa5fe0000)