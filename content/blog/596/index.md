---
date: 2017-04-30 11:36:00+03:00
description: ???
source: https://www.haaretz.co.il/blogs/karenhaber/2017-04-30/ty-article/0000017f-f8de-d460-afff-fbfe6c660000
tags: דעות
title: 'זיכרון 1: המלחמה הבאה 364'
---

יום הזיכרון הוא זמן לחשבון נפש, או לפחות כך אנחנו אוהבים להגדיר אותו, כשאנחנו לא מסבירים כמה הוא מסמל יותר מכל את אחדות העם. עד היום "אחדות העם" נאמדת ב-23,477 חללים, בלי לחשב פצועים ומצולקים, ואין אחדות, לא בשכול ולא בכלל. 

אחד מי יודע? אחד יום זיכרון.

ישראל מתייחדת עם בנותיה ובניה שנפלו בשירות המדינה, במערכות ישראל ובפיגועי טרור. יזכור עם ישראל את בניו ובנותיו יזכיר ראש הממשלה בטקסי הזיכרון ומיד יעבור להתייחדות עם כל האיומים הבאים עלינו לכלותינו. כי מול אחד יום זיכרון ניצבת אחת, נקרא לה גנרית "המלחמה הבאה". ליום הזיכרון רק יום אחד ולמלחמה הבאה 364 בשנה.

25,185 ימי עצמאות המדינה, תורידו ימי זיכרון, תעשו הנחת חגים ועדיין יש יותר ימים למלחמה הבאה, כי היא כל הזמן שם. "השיקול הכולל שלי הוא למנוע את המלחמה הבאה או לפחות לדחות אותה", אמר ראש הממשלה כאשר ישב בוועדה לביקורת המדינה שנועדה לדון בלקחי צוק איתן, שאמנם לא דנה בלקחים אבל הוכיחה את הנקודה. הייתי רוצה להאמין לו, ברור לי שיש בזה שמץ של אמת, כלומר, אף אחד לא אוהב מלחמות, אפילו לא ראש הממשלה. רק שלפעמים פשוט אין ברירה.

אין ברירה והחישוב פשוט: מול חקירות, טענות לשחיתויות, בנט שמזדנב מימין ויוצא בגלוי לקרב על הנהגת המדינה, נשיא אמריקאי שעושה סימנים של שתי מדינות, שיסוע מבית, מדיניות חוץ מקרטעת, בעיות ביצוע ושר ביטחון שמוציא קצת אדרנלין מול צפון קוריאה ועל רקע חוסר היכולת להביא למשבר שיגרור בחירות בשל שותפים לקואליציה שלא משתפים פעולה, מה עוד נשאר, ריבונו של עולם, אם לא לשחרר קצת קיטור במלחמונת קטנטנה?

כלומר היינו רוצים בלי מלחמה. אבל זה מה שיש. ותראו את הממשלה, כבר מתגלים בה בקיעים ואי אפשר ממש לתחזק את כולם. ברור שעדיף בחירות, זה גם עולה פחות, אם כי זה מתקזז עם הכלכלה של אחרי המלחמה. אבל כמה שלא ניסינו – עמונה, תאגיד, בית המשפט העליון, מתווה הגז, אף אחד לא רוצה בחירות. אבל מלחמה? לא לא בא כשיש מלחמה?

זה לא שבחירות היו משנות, אבל בחירות מבזבזות זמן והן תירוץ מעולה לאי עשייה ואין ספור תירוצים. בחירות עדיפות על מלחמה, אבל לבחירות אין פרטנר. לבנט נוח להישאר בקואליציה ואין לו שום אינטרס לפרק, שר הביטחון לא מרוסן אבל משתף פעולה וכחלון ודרעי לא רוצים בחירות. ככה אי אפשר לעבוד, רק לנוע ממשבר למשבר. אין פרטנר לשלום ואין פרטנר לבחירות ומשלושה יוצאת אחת – מלחמה. ונכון שבחירות זה נקי יותר, וגם מוציא אגרסיות, אבל זה לא יעיל כמו מלחמה. 

 עברו לתצוגת גלריהיום הזיכרון בלטרון. מול אחד יום זיכרון ניצבת אחת, נקרא לה גנרית "המלחמה הבאה". ליום הזיכרון רק יום אחד ולמלחמה הבאה 364 בשנה צילום: גיל כהן מגןזה לא שאנחנו רוצים מלחמה, פשוט אין ברירה. ומלחמות זה לא בהכרח רע, מלחמה זה טוב, בטח במבחן התוצאה בקלפי. מה מזכיר לנו שוב ושוב בשביל מה אנחנו כאן אם לא מלחמה אחת טובה כזו ומטלטלת? נעשה מלחמה, אחר כך בחירות, ננוח קצת ואחר כך נראה. בינתיים נזכור כי יום זיכרון. המלחמה הבאה יכולה לחכות עוד כמה ימים, בכל זאת גם לצדיקים יכולים לפנות יום אחד לזכור את המתים. מותם לא היה לשווא, תראו כמה יפה הוא תומך במלחמה הבאה, במלחמה הבאה.