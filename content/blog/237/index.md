---
date: 2020-07-23 12:57:00+03:00
description: ???
source: https://www.haaretz.co.il/food/cookingwithkids/2020-07-23/ty-article/0000017f-f8ad-d460-afff-fbefbe420000
tags: בישול
title: מתכון לקיש קפרזה
---

הכל התחיל כשהתנדבתי להכין קישים לקראת אירוע משפחתי לכבוד החתונה של אחייניתי אי אז בימים של טרום פרוץ הקורונה. הכנתי רשימת קישים, התכוננתי לקראת היום הגדול ו- סגר. לנון צדק: החיים הם מה שקורה בזמן שאתה עסוק בלתכנן תכניות. 

אבל קיש אפשר להכין גם בלי סיבה - קל להכין אותו והוא לגמרי יכול לשמש כמרכז ארוחה בתוספת סלט והוא תמיד טוב לאירוח. קל להכין אותו ועל בסיס הקלתית וציר הרויאל מלמעלה אפשר לשלב כמעט כל ירק וגבינה כיד הדמיון. הפעם – סלט קפרזה בקיש – פרוסות מוצרלה ועגבנייה ומעליהן ציר רויאל ופרמזן. הכי טעים לאכול אותו כשהוא יוצא מהתנור, אבל גם יום אחרי הוא נהדר. 

 עברו לתצוגת גלריהקיש קפרזה. מושלם לאירוחצילום: מוטי מילרוד**קיש עגבניות ומוצרלה (תבנית מסולסלת 26 בעלת תחתית נשלפת)**

**מה?**

**לבצק:**

210 גרם (כוס וחצי) קמח לבן

כפית מלח

100 גרם חמאה ללא מלח קרה וחתוכה לקוביות

1 ביצה (גודל L)

כף (15 מ"ל) מים

מעט שמן או חמאה רכה לשימון התבנית

כוס שעועית יבשה לאפיית הקלתית

**למילוי:**

150 גרם קרם פרש

3-4 עגבניות בשלות

3-4 כדורי מוצרלה רכה (מוצרלה פרסקה)

מלח (עדיף אטלנטי) לפיזור מעל העגבניות והגבינה

**אופציה** (לא אצלנו כי אלרגיה): לקצוץ חופן עלי בזיליקום (או פטרוזיליה) – לפזר מעל העגבניות והמוצרלה

2 ביצים (גודל L)

1 מכל (250 מ"ל) שמנת לבישול 9%

1/2 כפית אגוז מוסקט

מלח, פלפל

70 גרם פרמזן מגוררת

**איך?**

**לבצק:**

לקערת מעבד מזון מכניסים את הקמח, המלח והחמאה ומפוררים לפירורים בפולסים קצרים. שוברים את הביצה לקערית, מוסיפים כף מים, טורפים ומוסיפים לפירורי החמאה והקמח. מעבדים בפולסים עד שמתגבש כדור בצק.

עקרונית זה השלב בו עוטפים את הבצק בניילון ומקררים כחצי שעה (אגב במקרר ניתן לשמור אותו עד שלושה ימים), אם אין לכם זמן זה לא נורא, אפשר גם בלי אבל אל תספרו שאמרתי את זה.

מחממים תנור ל-180 מעלות.

משמנים תבנית פאי או קיש (בשמן קנולה או בחמאה).

אפשר לרדד את הבצק לעיגול בקוטר של 34 ס"מ על משטח מקומח ובעזרת מערוך (מקומח גם כן). לדעתי נוח יותר לקמח מעט נייר אפייה, להניח את הבצק על נייר האפייה ולהניח מעליו עוד נייר אפייה ואז לרדד את הבצק בין שני דפים.

כשהבצק מרודד מעבירים אותו לתבנית הקיש ובעזרת האצבעות או מעט בצק מצמידים אותו לתחתית התבנית ולדפנותיה. אם נותר בצק מיותר לא להוריד, הוא ירד בקלות אחרי האפייה וישמור על הדפנות מלאות ויפות. מחוררים בעדינות את הבצק. מניחים מעל הבצק נייר אפייה ועליו מפזרים את השעועית כך שתטיל את כל כובד משקלה על הבצק בזמן האפייה.

אופים את הקלתית כ-10 דקות ומניחים להתקרר. זורקים את נייר האפייה ואת השעועית שומרים בצנצנת סגורה לטובת הקיש הבא.

בינתיים פורסים את העגבניות לפרוסות דקות ואת המוצרלה (אם יש לכם זמן, הכי טוב לחתוך את פרוסות המוצרלה לפני ולהניח אותן במסננת שיגירו נוזלים).

**הרכבה:**

מורחים קרם פרש על תחתית הקיש.

מסדרים את העגבניות והמוצרלה מהדפנות למרכז התנועה מעלית: פרוסת עגבנייה ועל אמצעה מניחים פרוסת מוצרלה שעל אמצעה פרוסת עגבנייה, עד שכל התבנית מסודרת.

מפזרים מעל מלח אטלנטי ומעל מפזרים את הבזיליקום או הפטרוזיליה הקצוצה.

בקערה נפרדת: טורפים את הביצים, מוסיפים שמנת לבישול, מלח, פלפל ואגוז מוסקט. כאשר התערובת הומוגנית שופכים אותה מעל הכל, בוזקים מעל פרמזן ומכניסים למרכז התנור לכ-40 דקות או עד שמזהיב מלמעלה.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)