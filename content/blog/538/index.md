---
date: 2017-10-03 11:30:00+03:00
description: ???
source: https://www.haaretz.co.il/food/cookingwithkids/2017-10-03/ty-article/0000017f-f8a3-d044-adff-fbfb72a90000
tags: בישול
title: מתכון מושלם לפאי רועים
---

מה שאנחנו קוראים לו בארץ, ולא רק, פאי רועים, אותו מאפה בשר עטוף פירה תפוחי אדמה הוא בעצם "פאי הבית". באנגלית קוראים לו cottage pie, מהטעם הפשוט שעושים אותו בבית. אפשר לקרוא לו "אוכל עניים", היום זה כבר לא כינוי מעליב, פשוט כי הוא הפך כבר מזמן לשם נרדף לאוכל פשוט, מזין ואהוב. 

אם בכל זאת אתם מהמדקדקים, ההבדל בין "קוטג' פאי" (השם שלא תפס) ל"פאי רועים" הוא הבשר. פאי רועים עושים מבשר טלה ו"קוטג' פאי" מבשר בקר, מי יודע את זה או שאכפת לו בכלל? בערך אף אחד.

**אוהבים לבשל ויש לכם מה להגיד על זה?** **[הצטרפו לקבוצת הפייסבוק של מדור האוכל](https://www.facebook.com/groups/135499163724115/)**

הפאי הזה נכנס למטבח האנגלי אחרי שתפוחי האדמה הוכרזו כשורש אכיל ונוסו עם "שאריות". מפה לשם, את "אוכל העניים" הזה כבר אף אחד (כמעט) לא עושה משאריות, כי פשוט לאורך המאה ה-20 הוא קנה לעצמו מעמד של כבוד ודי בצדק. מה שנחמד בו מעבר לריח ולטעם זו מהירות וקלות ההכנה, טוב אמרנו – אוכל ביתי ופשוט שמשאיר אותך מחויך.

הוא אולי מתקשר יותר לחורף, אבל הוא נפלא וקליל בתוספת של סלט ירקות, גם ממש עכשיו. אישית אנחנו לא רואים סיבה להדיר אותו גם בקיץ, אבל לא נתווכח בעיקר כי כבר מרגישים כבר את הסוף וזה טוב. אם תשאלו אותנו, בכלל כל הסיפור הזה של חלוקת האוכל לעונות לא נראה לנו כמו משהו שבאמת צריך להקפיד עליו, אבל מה אנחנו מבינים?

 עברו לתצוגת גלריהמקרה מצוין של מנה שאפשר לשחק עם הכמויות והמרכיבים כפי שאוהבים - יותר פירה או יותר בשר או אולי בכלל טבעוניהמתכון הבא מיועד לכולם – אלה שאוהבים פשוט, אלה שרוצים לגוון (הכנסנו כל מיני אפשרויות), ואפילו לצמחונים וטבעונים (אם לא מוסיפים חמאה וגבינה וזה בהחלט לא חובה).

**פאי רועים (תבנית מלבנית חסינת חום או 6-7 תבניות אישיות)**
-----------------------------------------------------------

**מה צריך?**

1/2 קילו בשר טחון (אם אתם צמחונים אפשר ללכת על תבשיל שכולל עדשים, בצל ופטריות כבסיס במקום הבשר)

1 בצל גדול קצוץ דק

6 שיני שום כתושות

חופן פטרוזיליה קצוצה (אם אתם לא בקטע אנגלי למהדרין)

אפשר בנוסף לגרד או לחתוך דק גם ירקות כמו גזר, אפונה או סלרי ולהישאר בתחומי אנגליה או להתפרע ולהוסיף פטריות, פלפלים, תירס, שעועית ירוקה, קוביות חצילים אפויות ואפילו סלק ולצאת ממחוזות אנגליה אל הפיוז'ן)

כף רוטב וורצ'סטשייר (לא חובה) אפשר להמיר ב- 2 כפות רסק עגבניות (אבל אז כדאי להוסיף גם פפריקה)

1/2 כוס יין אדום (שוב – לא חובה)

מלח ופלפל (למתפרעים אפשר גם פפריקה או כמון ואפילו ראס-אל-חנות)

מעט שמן לטיגון (קנולה או שמן זית)

4-5 תפוחי אדמה גדולים (אפשר להמיר ב-2-3 תפוחי אדמה ושתי בטטות קטנות – לא מסורתי אבל בריא יותר)

מלח

(50 גרם חמאה או חצי גביע שמנת חמוצה – אופציונאלי)

אפשר גם לפזר מעל 3/4 כוס גבינה מגוררת (ולהוסיף מוצרלה ופרמז'ן), אבל זה ממש לא מסורתי ואפשר גם לערבב 1/2 כוס גבינה מגוררת ופירורי לחם – שתי התוספות האלה אינן שייכות למקור האנגלי.

**לגרסה הצמחונית/טבעונית:**

1/2 כוסות עדשים (שחורות או ירוקות)

1 בצל קצוץ דק

חבילת פטריות

6 שיני שום כתושות

חצי כוס פטרוזיליה קצוצה

50 גרם צנוברים

מעט שמן זית

**איך?**

מקלפים את תפוחי האדמה (ואת הבטטות למי שהוסיף), מקצצים לקוביות ומכניסים לסיר, ממלאים במים, ממליחים ומרתיחים. אחרי שהמים רותחים, מנמיכים את האש ומבשלים עוד כרבע שעה עד עשרים דקות, או עד לריכוך. מורידים מהאש ומסננים את המים. מוסיפים את החמאה (לא חובה) ומרסקים את תפוחי האדמה לפירה. מתקנים תיבול, מוסיפים מלח, אם צריך, ופלפל שחור.

מכסים מחבת גדולה בשכבת שמן דקה ומחממים על אש בינונית. כשהשמן חם מוסיפים את השום והבצל ומטגנים כחמש דקות. מוסיפים את הבשר ומתחילים לפורר אותו בעזרת כף עץ. כאשר הבשר מפורר לגמרי, מוסיפים את הירקות, מתבלים ומטגנים תוך ערבוב עוד כ-2-3 דקות. אם אתם רוצים להוסיף יין זה הזמן, מניחים לאלכוהול להתאדות ומוסיפים רוטב וורצ'סטשייר או רסק עגבניות, מערבבים היטב ומורידים מהאש (אם הוספתם ירקות, בשלו עד שהם מוכנים). מוסיפים את הפטרוזיליה (לא חובה) ומערבבים.

שופכים את הבשר לתוך תבנית חסינת חום. מכסים מעל בפירה, מהדקים ועוברים עם מזלג לייצר קישוט או שמפזרים את הגבינה (או הגבינה עם הפירורים מעל).

אפשר להשאיר במקרר ולהכניס לתנור לפני ההגשה.

מחממים תנור ל- 180 מעלות וכשהוא חם מכניסים לאפייה של כחצי שעה או עד שהשכבה העליונה משחימה.

אם חשקה נפשכם במנה צמחונית אפשר לנסות גם את הגרסה הבאה:

להשרות 2 כוסות עדשים ללילה.

לטגן את הבצל בשמן זית בסיר בינוני, כאשר הוא מזהיב להוסיף את השום ולערבב עוד כ- 5 דקות. לסנן את העדשים ולהוסיף לבצל, להוסיף 2.5 כוסות מים ולהביא לרתיחה, לערבב ולהנמיך את האש, לבשל כחצי שעה (תלוי בסוג העדשים) על אש נמוכה עד שהעדשים יתרככו, אם צריך יש להוסיף מים. רצוי שהתערובת תהיה מעט נוזלית.

לחתוך את הפטריות ולהוסיף אותן לעדשים, להמליח ולהוסיף את הצנוברים (אפשר לקלות אותם לפני – לא חובה). לשפוך את התערובת לתבנית ומעל להוסיף את הפירה ולהמשיך כמו במתכון.