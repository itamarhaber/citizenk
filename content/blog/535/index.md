---
date: 2017-10-15 07:03:00+03:00
description: ???
source: https://www.haaretz.co.il/blogs/karenhaber/2017-10-15/ty-article/0000017f-f8ca-d2d5-a9ff-f8ce1e230000
tags: דעות
title: קמפיין התשליל של גבאי
---

מי אתם המופתעים מ[הצהרתו של גבאי](/news/politi/2017-10-14/ty-article/0000017f-e229-d38f-a57f-e67b8ca50000) שלא ישב בממשלה עם הרשימה המשותפת? על בסיס מה ניתן היה להסיק שגבאי זה שמאל? זו לא העובדה שנכנס לפוליטיקה עם "כולנו" או שהצביע בעבר ליכוד או קדימה, אלא משום שהוא עומד בראש מפלגת מרכז בעלת נטייה שמאלה, כזו היא מפלגת העבודה בטח בגלגולה הנוכחי. זה לא שמאל, זה לא אמור להיות שמאל, זה מרכז-שמאלה. 

את הקואליציה שגבאי יקים, אם יקים, יכולים באותה מידה להקים נתניהו או לפיד, לא יהיה הרבה הבדל ברמת ההרכב המפלגתי או ברמת קווי המדיניות בין כל קואליציה אפשרית שכל אחד מהשלושה יקים. כי מה שזהה בין כל שלוש המפלגות הגדולות הוא מדיניות "בלי הרשימה המשותפת". יש הבדלים בין הטוענים לכתר ראש ממשלת ישראל, אבל הם תמימי דעים בכל הנוגע ללא יהודים בישראל – עליהם להוכיח את עצמם כציונים, לא פחות. הנה אחת ה"הצלחות" של נתניהו - האוכלוסייה הלא-יהודית בישראל הפכה לאוכלוסייה במבחן. 

אי אפשר להפנות אצבע מאשימה לגבאי, הוא אדם חכם, בעל ניסיון, ישר ומלא מוטיבציה, אבל הוא אינו שמאל. כשרץ לראשות מפלגת העבודה הוא היה חייב לדבר קצת שמאלה מהמרכז כי מרבית מצביעי העבודה מאמינים שהם שמאל. מרגע שזכה בראשות המפלגה החל הקמפיין על ראשות הממשלה. כשהמטרה היא להשיג לפחות 27 מנדטים ובכל מקרה לא לרדת מהישגו של הרצוג בבחירות הקודמות, אחרת ימיו בראשות העבודה ספורים, הוא מאמין שאסור לו להרגיז. ואם לא כדאי להרגיז, שווה להשוות, במקומות שהכי פחות מחמיאים לנתניהו. 

גבאי בינתיים עושה את זה בהצלחה - הוא מלחיץ את הליכוד ומעצבן את השמאל אבל הוא ניצמד למרכז ולקונצנזוס. הוא לא הלך ל[חגיגות בגוש עציון](/news/politi/2017-09-29/ty-article/.premium/0000017f-e394-d7b2-a77f-e397a7950000) כי "זה נעשה באופן לא ממלכתי", אבל הגיע להתנחלויות כי בעיניו חלקן הן חלק בלתי נפרד ממדינת ישראל. הוא לא יוצא נגד טראמפ ועל [נאומו האחרון](/news/world/america/2017-10-13/ty-article/0000017f-e233-d9aa-afff-fb7b6a170000) אפילו חילק שבחים. גבאי תמך ב[עזיבה של ארה"ב את אונסק"ו](/news/world/america/2017-10-12/ty-article/0000017f-e252-d9aa-afff-fb5aa3720000), שהיא הצהרתית בלבד כי ממילא מ-2013 לארה"ב אין זכות הצבעה בארגון ואין לה שום כוונה לשלם את ה-550 מיליון דולר שהיא חייבת לארגון. יותר מזה, הוא קורא לפרישתה של ישראל "כי בלי ארה"ב אין לנו מה לעשות שם". מה קיבלנו? הקול קול גבאי והמדיניות מדיניות נתניהו. 

השורה התחתונה היא שברמה המדינית-ביטחונית לא צפויה התקדמות לשום כיוון. כלומר בפועל אין הבדל ממשי בין מה שגבאי אומר, לפיד מלמל ונתניהו ממסמס, רק שהאחרון מתבל בסיסמאות ימין ריקות מתוכן. גבאי מצהיר על נכונות מדינית זהירה, לפיד מזגזג ונתניהו מדבר ימין בעברית ובאנגלית מתחזק את רעיון שתי המדינות, אבל זה מתכנס לאותו אין מדיני. מכיוון שאלה פני הדברים, מה שנשאר לגבאי זה ללכת על קמפיין התשליל, בידול ברמה הפרסונלית, בגדר כל מה שמעצבן בנתניהו? אז גבאי בדיוק להפך. 

נתניהו לחוץ ויורה לכל הכיוונים (כולל הלהיט העכשווי [האשמת המשטרה בפוליטיזציה מגמתית](/news/politi/2017-10-14/ty-article/0000017f-e213-d568-ad7f-f37be0e60000))? גבאי שקול וענייני. נתניהו בעד מינוי עוד מקורבים? גבאי בעד מינויים מקצועיים. נתניהו נאחז בכיסא? גבאי איש מצפון שפרש מהממשלה. נתניהו פוגע במערכת המשפט? גבאי מגבה אותה. נתניהו מצהיר שיהיה עוד שנים בשלטון? גבאי מדבר על הגבלה לשתי קדנציות. נתניהו מפלג בין חלקים שונים בציבור? גבאי מדבר על איחוד. 

בראיון אצל לוסי אהריש ב-7 בספטמבר הוא אמר מפורשות: "רוב אזרחי מדינת ישראל מתונים. מה הם רוצים? מנהיגות ממלכתית ועניינית שדואגת להם". השלום לא בראש סדר העדיפויות של גבאי והוא לא מסתיר את זה, הוא חורש את הארץ ומראה נוכחות בפריפריה ולא מנסה למכור שמאל, להפך הכי קונצנזוס שיש. 

המשפט "אני לא ב'רק לא ביבי', אני בעד" הפך שגור כי הוא מאמין בזה. גבאי מציע ניהול טוב יותר של המדינה, סדר עדיפויות שונה, חלוקת משאבים אחרת, ניקוי האורוות ויצירת תכנית כלכלית צומחת. מנהיגות בריאה מול מנהיגות חולה וניסיון להבריא חברתית את ישראל. שמאל וימין אינם מעניינים אותו כי זה סדר ישן, גבאי מדבר על אינטרסים רחבים ולא סקטוריאליים ולכן לגבאי הכיבוש הוא נושא פחות קריטי. נראה שמבחינתו לפלסטינים יש את הבעיות שלהם ולישראל את שלה וקודם יש לפתור את אלה. 

גבאי זיהה הנהגה חולה – מינויי מקורבים, שחיתות, שיסוע חברתי וסדר עדיפויות עקום ומבחינתו אלה הבעיות הראשונות במעלה שיש לפתור. הוא מאמין, ובצדק, שהרבה אנשים שותפים לתחושה הזו ועל זה נבנה הקמפיין, זה לא קמפיין ערכים אליו כמהה השמאל, זה קמפיין הצלה ישראלי. לכן, לא עוד קמפיין נגטיבי אלא קמפיין נגטיב, תשליל בעברית, ברמה הפרסונלית. גבאי לא היה שמאל ולא יהיה שמאל, אבל הוא הטיקט לגאולה מעידן נתניהו והוא בונה על זה שלשמאל זה מספיק טוב כדי לתמוך.