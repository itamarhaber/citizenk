---
date: 2017-08-20 10:12:00+03:00
description: ???
source: https://www.haaretz.co.il/blogs/karenhaber/2017-08-20/ty-article/0000017f-f8a1-d318-afff-fbe398850000
tags: דעות
title: התסמונת האוטואימונית של הדמוקרטיה
---

ההצהרה של טראמפ מיום ג' האחרון [שהאלימות בשרלוטסוויל היא נחלת שני הצדדים](/news/world/america/2017-08-16/ty-article/0000017f-f115-d497-a1ff-f3956cd20000) נשמעת אולי מאוזנת לחלקים בציבור הישראלי, וראויה לתמיכה מבחינת חבר הכנסת חזן, אבל הרעיון שניתן לחלץ ממנה הוא שמבחינת נשיא ארצות הברית ניאו-נאציזם היא תופעה לגיטימית. אלא שתנועה שמבוססת כולה על גזענות ואלימות אסור שתהיה מקובלת, בטח לא בישראל. בעוד שבישראל נשמעים קולות שאינם מבחינים בבעייתיות הפנימית מעצם התמיכה ורואים בה סוגיה פנימית אמריקאית - בשאר העולם ההתנגדות לאמירות אלה נחרצת, ובצדק. זו ארצות הברית שאינה יכולה להתעלם יותר מהכאוס שטראמפ מביא עליה, עת הוא עושה שימוש ציני במנגנונים דמוקרטיים. שרלוטסוויל היא קו פרשת המים והדיה עוד יישמעו במערכות הבאות. 

ההתייחסות של טראמפ, על אף [הצהרתו שלא השווה בין הניאו-נאצים לאנטי-פשיסטים](/news/world/america/2017-08-17/ty-article/0000017f-f1a6-dc28-a17f-fdb7f5bc0000), לאירועי שרלוטסוויל היא תסמין לתופעה רחבה יותר שאנחנו עדים לה במקומות רבים בעולם, וכמובן גם בישראל. תופעה בה ציבור, שחי בתוך מדינה דמוקרטית, לוקח ערך זה כמובן מאליו והופך סיבות שונות: כלכליות, חברתיות, מדיניות, אידיאולוגיות או ביטחוניות, לחשובות יותר מקיומה של הדמוקרטיה. זאת אומרת: הדמוקרטיה טובה כל עוד היא משרתת אינטרסים ספציפיים, אחרת ניתן לבעוט בה. 

כשהדמוקרטיה אינה מהות אלא כלי, המטרה אינה שמירה על הדמוקרטיה ופגיעה בה אינה יותר מנזק היקפי מקובל עבור מטרה גדולה יותר. כך להפוך את "אמריקה לגדולה יותר" הופכת למהות וכמוה גם "עם הנצח לא מפחד", כביכול אמירות גדולות יותר מהרעיון הדמוקרטי, אלא שללא הדמוקרטיה, אין להן ממש דרך להתקיים לאורך זמן. 

גם פרשת [אלאור אזריה](/news/law/2017-08-09/ty-article/0000017f-db6a-db5a-a57f-db6a98940000) היא תסמין לתופעה, חייל שעבר על נהלי הצבא, בוודאי אינו "הילד של כולנו", בטח אם "צה"ל הוא הצבא המוסרי בעולם". הערעור המשתמע על מערכת המשפט והצבא הוא הרבה יותר ממזערי, הוא מהותי. זה אפקט אזריה האמתי – הפגיעה המתמשכת ביסודות בסיסיים של מדינה דמוקרטית, העדפת אידיאולוגיות ואינטרסים על פני מערכת שלמה של איזונים ובלמים שבסופו של דבר תפקידה לאפשר יישום אינטרסים במסגרת מערכת של כללים. הפגיעה המתמשכת ברשויות המשפט ובלגיטימיות שלהן היא פגיעה חמורה ומתרחבת, שבסופו של דבר הדמוקרטיה לא תוכל להוסיף ולספוג. 

ההגדרה הטובה ביותר שמצאתי היא "התסמונת האוטואימונית של הדמוקרטיה". בסופו של דבר אם המהות של הדמוקרטיה לא תבוא לידי ביטוי על ידי המנהיגים והשלטון, ובמקרה של טראמפ ונתניהו היא לא, ותהיה נדבך מהותי ביצירתה של חברה אזרחית שואפת דמוקרטיה, הרי שהדמוקרטיה לא תוכל להחזיק מעמד. כדי לשמור על מבנה דמוקרטי, יש לשמור על הדמוקרטיה במהותה ולא על כללים בלבד שאותם ניתן לשנות, זה עד כדי כך פשוט. 

 עברו לתצוגת גלריהטראמפ מוסר הצהרה לתקשורת בעקבות העצרת והפגנות הנגד בשרלוטסוויל, בשבוע שעברצילום: ג'ונתן ארנסט / רויטרסאלא שאלמנטים קטנים שהולכים ומתרחבים, חוסר סבלנות לאחר, המוכנות לוותר על ערכים חיוניים, ההערצה למנהיג על פני הנאמנות לערכי המדינה, הפגיעה באמון במערכות השלטון השונות, כל אלה יבואו חשבון בסופו של דבר עם הדמוקרטיה והיא לא תוכל להם כיון שיסודותיה התערערו לאורך שנים. כי בניגוד למחלות אוטואימוניות בגוף האדם, בהן נוצר מצב משובש כשהמערכת החיסונית מזהה תאים ורקמות תקינים ותוקפת אותם, בכשל החיסוני הדמוקרטי פוגעים חלקים מהגוף במערכת החיסונית והיא אינה מזהה אותם כפולשים ולכן נפגעת בעצמה. 

אירוני ככל שזה יישמע, כדי להבטיח חוסנה של הדמוקרטיה ואת החופש האזרחי בה יש צורך בגבולות ברורים. זה מחייב הפרדת רשויות, עצמאות זרועות שלטוניות ופיקוח כמו גם סובלנות, הגנה על זכויות מיעוטים ושמירה מפני עריצות הרוב. אבל אלה מחייבים הבנה שקיומן של מערכות דמוקרטיות אינו ערובה לקיומה של הדמוקרטיה, אלא רק ההגנה עליהן והטמעת מהותן. 

הפגיעה המתמשכת במערכת המשפט, שמקורה בתפיסה שרואה בה אליטת שמאל שמנסה להשתלט על מוקדי הכוח ופוגעת בסדרי ממשל, המוכיחה עד כמה ההבנה הלקויה בסדרי ממשל בקרב ציבור, כמו גם משקפת את הירידה באמון הציבור ברשות השופטת בכלל. הרי זהו היפוכה של הדמוקרטיה. בגין הסביר את זה במילים פשוטות: " אסור שהקונסטיטוציה שלנו תהא אוסף של סעיפים ונוסחות הקובעים צורת ממשל דמוקרטית בלבד; היא חייבת להבטיח לעם תוכן חיים דמוקרטי [...] ריכוז הסמכויות ביד אחת, או אפילו בידי רשות אחת, מהווה סכנה חמורה ביותר לחופש האזרח. חוק הוא חוק בל יעבור, כי אין ראש ממשלה, או חבר ממשלה, יכול להיות גם מחוקק וגם שופט. האמתלא של ”מצב חרום“ אינה מצדיקה ריכוז טוטליטרי של השליטה המשולשת במדינה, ריכוז, המעמיד למעשה את בעלי השלטון מעל לחוק בעוד שבמדינה חופשית חייב החוק להיות השליט העליון ולו כפופים כל האזרחים בלא יוצא מן הכלל, ותהא עמדתם במדינה כאשר תהיה [...]". (בגין בקול ישראל, ינואר 1949, כפי שמופיע בעיתון "חירות" 25.1.1949). 

כאשר מנתקים את הדמוקרטיה ממהותה, קל להחזיק בהגדרה המצמצמת שדמוקרטיה מתבטאת בשלטון הרוב ובבחירות, אלא שצמצום ההגדרה פוגע במערכת מורכבת ומגביר את עוצמתה של הפגיעה המערכתית – התסמונת האוטואימונית של הדמוקרטיה.