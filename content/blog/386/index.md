---
date: 2019-03-15 08:01:00+02:00
description: ???
source: https://www.haaretz.co.il/blogs/karenhaber/2019-03-15/ty-article/0000017f-f896-d318-afff-fbf72dd80000
tags: דעות
title: מכתב פתוח לראש הממשלה
---

אדוני ראש הממשלה, 

אין לי דרך טובה יותר לפנות אליך מאשר באמצעות טור זה, שספק אם תקרא או יובא לידיעתך. יש להניח שבמדרג האוכלוסייה, כפי שהוא משתקף בעיניך, אני משעממת, חמוצה וגם, לא עלינו, שמאלנית. ולכן הסיכויים שתתייחס לדברי בכובד ראש ובמלוא הרצינות - קלושים. ובכל זאת, אני אזרחית ישראלית ואפילו אזרחית די מודאגת. 

בשבועות האחרונים, אדוני ראש הממשלה, מיהר צוות העוזרים שלך להגיב על התבטאויותיהן של [אשרת קוטלר](/opinions/editorial-articles/2019-02-18/ty-article-opinion/.premium/0000017f-f8b4-d2d5-a9ff-f8bc055d0000) [ורותם סלע](/opinions/2019-03-14/ty-article-opinion/.premium/0000017f-e631-df5f-a17f-ffff464c0000), משל לא היה דבר חשוב מזה בעולם כולו. והנה, שלשום (רביעי) התפרסם [דו"ח מבקר המדינה על מצב מערך התחבורה הציבורית](https://www.themarker.com/dynamo/cars/2019-03-13/ty-article/0000017f-df9c-d3a5-af7f-ffbeb1cb0000) ודממה נושבת מכיוונך. דווקא אתה, שלא נתת לשר התחבורה ישראל כץ לגזור סרט אדום אחד בלעדיך והקפדת לנכס לעצמך כל "הישג" בתחום - שותק. אפילו לא "אני מודה למבקר על הדו"ח החשוב הזה, נלמד אותו בטרם נגיב וניישם את הלקחים ככל שניתן". פשוט שקט. 

 עברו לתצוגת גלריה"גוזר סרטים ונותן לבעל הארנק לשלם"צילום: קובי גדעון / לע"מעשר שנים שאתה, אדוני, מפקיד את התחבורה הציבורית בידי כץ, ושום לקיחת אחריות מצדך? לא נראה לך שהעניין ראוי להתייחסות לפחות כמו על דבריהן של קוטלר וסלע? אחריות ואחריות ציבורית הן לא בגדר "nice to have". אלה כישורי בסיס לנבחר ציבור ובוודאי לראש ממשלה. נראה כי בעשר שנים לא רק שלא הצלחת לרכוש אותם, הפכת את היעדרם לנורמה. בעידנך, לכל כישלון יש תירוץ והוא אף פעם לא נופל בתחום אחריותו של ראש הממשלה. 

הפריחה הבינלאומית שאתה מצייר, אדוני, מבוססת על "האיש הכתום" והבלתי צפוי שיושב בבית הלבן ועל יצירת קשרים עם מדינות שבמערב מעדיפים להתנער מהן. מערכת הבריאות קורסת אך אתה שותק לנוכח העובדה שסגן השר ליצמן מבלה את זמנו בחדרי חקירות. מדי יום אתה מנצח על מלאכת שיסוי והסתה, הופך 20% מאזרחי ישראל לאזרחים סוג ב', מתסיס נגד מי שמחזיק בדעות מנוגדות והופך כל ביקורת לבגידה. ערערת על מהותה של הרשות השופטת ומערכת אכיפת החוק והפכת את שלטון החוק למרמס. 

כשחושבים על זה, השאלה היא לא רק לאן הבאת את ישראל אלא לאן ישראל היתה יכולה להתקדם בלעדיך. לנוכח העובדה שישראל מתאפיינת בחוסר סבלנות, אי קבלת השונה, גזענות ולאומנות - אין אלא לתהות מה תפקידך בכל אלה. איפה האחריות שלך מתחילה? רק שבדיוק כמו בנושא התחבורה הציבורית, האחריות שלך אינה מתחילה אף פעם בשום מקום. אתה הרי רק גוזר קופונים ונותן לבעל הארנק לשלם. האם באמת האינטרס שלך להיבחר חשוב יותר מהלגיטימציה של הציבור הלא-יהודי בישראל או של מחנה פוליטי שלם? 

דמוקרטיה נשענת על זכויות אדם, פלורליזם, שוויון, הפרדת רשויות, מינהל תקין, עצמאות משפטית וחופש עיתונאי - מה מכל אלה קידמת בעשור האחרון אדוני ראש ממשלה? לקדם אג'נדה ימנית זה בתוך כללי המשחק הדמוקרטיים, אך להפוך את השמאל ואת הציבור הערבי ללא לגיטימיים - זה לשבור את הכללים. האיום מבפנים, אשר מנוהל מלשכתך, הוא האיום הגדול ביותר על ישראל. גדול יותר מאיראן, חיזבאללה או חמאס. 

אל המציאות הזו שיצרת, אדוני ראש הממשלה, אנחנו מגדלים את ילדינו. מציאות של מנהיג שיודע רק להכפיש אך לא לשאת באחריות. להסית ולא לאחד. שמטפח חרבות, מלחמות ודם ושוכח שילדים צריכים להיוולד לתוך תקווה. מנהיג שמעדיף אזרחים מפוחדים שהרי מן הידוע שהפחד משתק, בוודאי את כוח המחשבה. 

אדוני ראש הממשלה, הגיע הזמן לחשוב על ישראל ולאן היא יכולה להגיע. וכשחושבים על זה אין מנוס מלקבוע שזמנך עבר. היה שלום ותודה על המחלפים, מכאן והלאה נסתדר טוב יותר בלעדיך.