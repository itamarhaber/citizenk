---
date: 2018-10-09 16:39:00+03:00
description: ???
source: https://www.haaretz.co.il/blogs/karenhaber/2018-10-09/ty-article/0000017f-f8f8-d887-a7ff-f8fcb5d60005
tags: דעות
title: ידע כל אזרח שנבחריו, בעיקר דוד אמסלם, לא מבינים דמוקרטיה
---

"אני חושב שהדמוקרטיה במדינת ישראל בסכנה עצומה ולכן צריך לעשות משהו שהוא באמת קיצוני. הפיכה בישראל זה דבר הרבה יותר גרוע מאשר להשתמש במשהו טכני", [אמר יו"ר הקואליציה דוד אמסלם](/news/politics/2018-10-09/ty-article/0000017f-e541-d568-ad7f-f76b7f4b0000) בראיון לרשת ב' היום (שלישי), עת התייחס לאפשרות שיתמוך בשימוש בסעיף המאפשר לא להסיר את חסינותו של ראש הממשלה במקרה של הגשת כתב אישום נגדו. אם אתם צריכים רגע כדי לעכל את הדברים - זה אך מובן, כי בעצם יו"ר הקואליציה הסביר בשורה התחתונה שמינהל תקין הוא פגיעה בדמוקרטיה. 

אמסלם, המומחה להטמעת דף המסרים של ראש הממשלה, מפגין שוב ושוב את יכולת הסקת מסקנות הגמישה להחריד שלו. אבל מה שהוא לא מצליח להבין זה שמול העבירות המיוחסות לראש הממשלה, בקשת חסינות אינה הליך טכני אלא שיבוש ההליך. תקינות ההליך אינו פגיעה בדמוקרטיה, אלא אם כן "דמוקרטיה" הפכה שם קוד ל"נתניהו" במסגרת חידושי השפה השבוע. רוצה לומר, ששמירת חסינות ראש הממשלה במקרה של הגשת כתב אישום בעבירות המיוחסות לו היא הסכנה לדמוקרטיה. 

בואו לא נתבלבל כי עושה רושם שאמסלם מבולבל: חסינות פרלמנטרית נועדה להגן על עצמאותו ועל תפקודו של בית הנבחרים ולא על נבחרי הציבור כפרטים. במלים אחרות, מטרתה לאפשר חופש ביטוי מקסימלי, דיון חופשי בכנסת ללא חשש מהתנכלות שרירותית מצד רשות שלטונית אחרת ועצמאות בפעילות הפרלמנטרית. אם אדם עבר על החוק, כתב אישום איננו בגדר התנכלות, למעט מקרה של נבחר ציבור שיש חשש לפגיעה במילוי תפקידו. איך שלא נסובב את זה, סיקור אוהד לא נכנס לקטגוריה הזו וגם לא קבלה של תכשיטים, סיגרים ושמפניה ורודה. 

חסינות אין משמעה כרטיס פתוח לצבירת עבירות, קלף "צא" מהכלא יש רק במונופול. שימוש לרעה בגבולות החסינות הוא הלכה למעשה פתיחת פתח לשחיתות. כל עוד חסינות חברי הכנסת אינה קבועה בחוק יסוד: הכנסת, אלא מצויה בחוק החסינות, שתוקן ב-2005 לאחר פרשת ההצבעות הכפולות, ברור שיעשה בה שימוש פרסונלי. במדינת חוק, הפרת החוק מובילה להעמדתו לדין של המפר, זו מהותו של שלטון החוק, שגם נמדד ברמת השוויון בפני החוק. חסינות מספקת הגנה לנבחרי העם לצורך מילוי תפקידם ול"מימוש התהליך הדמוקרטי", אם לצטט את השופט ברק בבג"ץ 11298/03 התנועה לאיכות השלטון נגד ועדת הכנסת. כלומר, שימוש בחסינות, אם נעשה, צריך להיעשות במשורה ומתוך שיקול דעת ולא כחלק מקמפיין אתרוג. 

 עברו לתצוגת גלריהחברי הכנסת לשעבר יחיאל חזן ומיכאל גורולובסקי, כוכבי פרשת ההצבעות הכפולותאם יוגש כתב אישום נגד ראש הממשלה באחד התיקים או יותר, העבירות שייוחסו לו הן מרמה, שוחד והפרת אמונים, רק מי שרואה באלה פעולות לגיטימיות מסוגל לבקש בגינן הפעלת חסינות. אם "אין כלום כי לא היה כלום", לא יהיה הרבה יותר פשוט להתייצב מול הטענות ולהוכיח את צדקת ראש הממשלה ובזאת לשים סוף לנושא? כל כך הרבה אנרגיה מושקעת בשינוי חוקים, העלאת סעיפים מהאוב והצעות חוק חדשות, שאפשר לחשוב שה"כלום" הזה הוא בכל זאת משהו ועוד לא הזכרנו את המהלכים המתמשכים לפגוע באמינותן של התקשורת ורשויות החוק השונות כמו המשטרה ובית המשפט. 

ח"כ אמסלם יכול לדבר על "הפיכה", אבל ההפיכה האמתית היא הניסיון לשנות את שיטת המשטר מדמוקרטיה למשהו אחר, נוח יותר. זה בא לידי ביטוי כשמגנים פרסונלית על ראש הממשלה ולשם כך מעקמים את כל המערכת ועוקפים את תקינות ההליך. כשהמשטרה ממלאת את תפקידה, כשלראש ממשלה עומדים מנגנוני ההגנה על פי חוק, כשהיועץ המשפטי שמונה על ידי ראש הממשלה צריך להכריע - אלה בדיוק המנגנונים הדמוקרטיים שעובדים, גם אם לפעמים בצורה מקרטעת. 

שלילת הלגיטימציה של ההליך ועוד בשם הדמוקרטיה היא הפגיעה בדמוקרטיה ובשלטון החוק וכל זה מוגש בחסות יו"ר הקואליציה. שנאמר: ידע כל אזרח שנבחריו לא ממש מבינים בדמוקרטיה ולא ממש אכפת להם. בתנ"ך אמנם לא מוזכרת דמוקרטיה, אבל בהחלט מוזכרת שחיתות, לפחות בזה אנחנו עקביים.