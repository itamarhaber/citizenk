---
date: 2022-07-21 14:19:00+03:00
description: ???
source: https://www.haaretz.co.il/food/cookingwithkids/2022-07-21/ty-article/00000182-1a67-d5a4-a98e-3ef746890000
tags: בישול
title: עוגיות שיבולת שועל ושוקולד צ'יפס
---

קניות בסופר הובילו את קטינא למפגש עם עוגיות שהוא פעם טעם אצל חבר. אחרי שהוריד חבילה מהמדף, הוא הסתכל ואמר שלמרות שהן תעשייתיות הן לגמרי טעימות. ביקשתי ממנו שיקריא את המרכיבים, כשהגענו לכל החומרים המסומנים באותיות לטיניות ומספרים, הוא הבין לבד והחזיר את העוגיות למדף – "אנחנו לא צריכים להכניס את זה לגוף שלנו, מה?" אבל העובדה שהבין לבד לא ממש עזרה לחשק הזה לעוגיות, שאותו אי אפשר היה להחזיר למדף.

כשחזרנו הביתה, הצעתי לו שיחליט אילו עוגיות מתחשק לו לאכול ונכין יחד, הבחירה היתה עוגיות שוקולד צ'יפס עם שיבולת שועל. כשהמרכזית ירדה למטה וראתה את המרכיבים, נראה היה שהיא קצת מאוכזבת לנוכח שיבולת השועל. אחרי שהעוגיות הצטננו, עלינו אליה עם עוגייה לדוגמה. לפני שסיימנו לרדת במדרגות, היא הצטרפה אלינו למטבח במצמוצי שפתיים והכריזה שאין כמו עוגיות ביתיות. אז כתבנו מיד את המתכון, שהוא פשוט להפליא.

**מה חשוב לזכור?**

• להוציא את החמאה והביצים כרבע שעה לפני שמתחילים בהכנה

• לקרר את הבצק כרבע שעה לפני שמכדררים אותו

• לערבב את שיבולת השועל, השוקולד צ'יפס והאגוזים, אם מוסיפים, עם מרית ולהפסיק לערבב מיד כשהם נטמעים

**עוגיות שיבולת שועל שוקו-צ'יפס (כ-36 עוגיות)**

 עברו לתצוגת גלריהעוגיות שיבולת שועל ושוקולד צ'יפסצילום: קרן הבר**מה?**

1.5 כוסות (220 גרם) קמח לבן רב תכליתי

1 כפית קינמון טחון

½ כפית מלח

½ כפית אבקת אפייה

½ כפית אבקת סודה לשתייה

200 גרם חמאה ללא מלח יחסית רכה (בערך 15 שעה מחוץ למקרר)

2/3 כוס (120 גרם) סוכר דמררה

½ כוס (100 גרם) סוכר לבן

2 ביצים

2 כפיות תמצית וניל איכותית

1.5 כוס שיבולת שועל להכנה מהירה

כוס נטיפי שוקולד או שברי שוקולד מריר

אפשר גם כוס שברי אגוזי מלך, או כל אגוז אחר שאתם אוהבים

**איך?**

 עברו לתצוגת גלריהעוגיות שיבולת שועל ושוקולד צ'יפסצילום: קרן הברבקערה בינונית מערבבים את הקמח, הקינמון, המלח, אבקת האפייה ואבקת סודה לשתייה.

שמים בקערת מיקסר עם וו גיטרה את החמאה והסוכר ומפעילים על מהירות נמוכה-בינונית עד שהתערובת הומוגנית. מוסיפים ביצה אחת וכשהיא נטמעת לחלוטין מוסיפים את הביצה הנוספת ואת תמצית הווניל.

מוסיפים את החומרים היבשים ב-2-3 פעמים ומפסיקים את פעולת המיקסר מיד כשהבצק הומוגני.

מוציאים את קערת המיקסר, מוסיפים שיבולת שועל ושוקולד צ'יפס ואם רוצים גם אגוזים, ובעזרת מרית מערבבים עד שהתערובת אחידה ולא יותר. מכניסים את הבצק למקרר לחצי שעה.

מחממים תנור ל-180 מעלות.

מוציאים את הבצק מהמקרר.

מכסים תבניות אפייה סטנדרטיות של תנור בנייר אפייה.

יוצרים כדורי בצק בערך בקוטר של 2.5 ס"מ ומניחים אותם על התבנית ברווחים של כ-5 ס"מ אחד מהשני.

מעבירים לתנור.

 עברו לתצוגת גלריהעוגיות שיבולת שועל ושוקולד צ'יפסצילום: קרן הברזמן האפייה תלוי במידת הקראנצ'יות המועדפות ובתנור עצמו, עקרונית לעוגיות קראנצ'יות מבחוץ אך רכות מבפנים דרושות כ-14 דקות וכל דקה יותר תהפוך אותן לקראנצ'יות יותר, אבל זהירות – בשלב הזה הן נאפות מהר אז שווה להסתכל כל דקה בערך. אם התנור אינו מחממם אחיד, שווה להפוך את כיוון התבנית אחרי 8 דקות אפייה.

מצננים על רשת כרבע שעה, אבל להכניס לכלי אטום רק אחרי שהן קרות לגמרי.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)
* [עוגות, מאפים קינוחים מתכונים](/ty-tag/cakes-0000017f-da2a-d938-a17f-fe2a21fc0000)