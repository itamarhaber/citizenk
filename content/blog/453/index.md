---
date: 2018-07-12 11:00:00+03:00
description: ???
source: https://www.haaretz.co.il/food/cookingwithkids/2018-07-12/ty-article/0000017f-f8d8-ddde-abff-fcfd08190000
tags: בישול
title: תפוחי אדמה לג'ון לנון
---

בשבוע שעבר כל מהלך מעבר הדירה נראה לי סדור וברור. הכל היה מתוכנן לפרטי פרטיו עד לרמת המתכון. יקית שכמוני לא הסתפקה ברשימת מטלות סדורות לכל יום, גם מצאתי את הזמן להעלות על הכתב את מתכון המקרוני והגבינה שהמרכזית ואני שיכללנו אחרי לא מעט ניסיונות להגיע לטעם המדויק ממוצרי גלם טובים ולא מאבקות. אפילו הכנו את המתכון אלא שהיינו כל כך רעבים ששכחתי לצלם. הפשלה הקטנה הזו לא הדאיגה אותי כיוון שהיה לי ברור שבוודאי נספיק להכין אותו שוב כבר בימים הראשונים למעבר. טעיתי וזה לא שהכתובת נעדרה מהקיר. 

כלומר, מי באמת שם לב שהפלסטיק שמחזיק את הסכו"ם מסודר במגירה, גדול פי שניים מהמגירה במטבח בדירה השכורה? ואף אחד לא העלה בדעתו שעד שלא נצא לאיקאה (ביום הראשון של הסייל - כי מי ידע בכלל שיש?) ונקנה פלסטיק לסכו"ם קטן אחר, המקום היחיד מכל המקומות בו ניתן יהיה להניח את הפלסטיק הגדול יהיו הכיריים, שיושבתו עד לשחרור מהכיבוש המוזר. בקיצור, בעיות אחסון די פשוטות, אך גוזלות זמן, השביתו את המטבח. אבל הן לא השביתו את התנור החדש ומן הידועים שתפוחי אדמה הם בין הדברים הראשונים שמיד מוצאים את מקומם במטבח, או שזה רק אצלנו [(ושוב תודה לפריץ הזקן](/food/cookingwithkids/2016-07-25/ty-article/0000017f-f8af-d318-afff-fbef07920000)), בבית חדש. 

כך או אחרת היינו רעבים, עוד לא ערכנו קניות, הכיריים היו מושבתים, וכל מה שהיה לנו זה תנור, תפוחי אדמה ושום וזה היה הרגע בו הבנו שבעצם ניצחנו את המערכת. 

**תפוחי אדמה בתנור ברוטב מתקתק (5-6 מנות)** 

 עברו לתצוגת גלריהצילום: קרן הבר**מה?** 

6 (1.2 ק"ג) תפוחי אדמה בינוניים 

1/3 כוס (75 מ"ל) שמן 

1/3 כוס (80 מ"ל) סויה 

ראש שום (אפשר פחות – עניין של טעם) 

2 כפות (44 גרם) דבש 

1/4 כוס (60 מ"ל) מים רותחים 

**איך?** 

לחמם תנור ל- 200 מעלות. 

על תבנית תנור מניחים נייר אפייה. 

מקלפים את שיני השום וכותשים אותן לתוך כוס ערבוב או קערה בינונית. מוסיפים את הדבש והמים החמים ומערבבים (או משקשקים) היטב. מוסיפים את הסויה והשמן ומערבבים היטב. 

שוטפים את תפוחי האדמה ומקלפים אותם. פורסים את תפוחי האדמה (אם לא רוצים לקלף, כדאי להשתמש בתפוחי אדמה קטנים, אותם רק שוטפים וחוצים). 

מניחים את תפוחי האדמה על התבנית כאשר הצד הרחב פונה למטה בשורות צפופות ושופכים באופן שווה את הרוטב. 

מכניסים לתנור לשעה וחצי ומוציאים. ממש מומלץ לתת לזה כמה רגעים להתקרר עד לביס הראשון, למרות שקשה להתאפק.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)