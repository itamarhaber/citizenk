---
date: 2021-09-16 21:03:00+03:00
description: ???
source: https://www.haaretz.co.il/food/cookingwithkids/2021-09-16/ty-article/0000017f-f8bc-d044-adff-fbfdc7320000
tags: בישול
title: כרובית ממולאת בתנור
---

אם שנים ניסיתי להתרחק מכל נושא זריקת שאריות האוכל, כדי לא להעביר הלאה את מה שפטרתי כשריטה משפחתית (כלל-יהודית) ממלחמת העולם השנייה וימי הצנע, הגיעה ההתפקחות וההבנה של משמעות זריקת האוכל, גם מבחינה ערכית וגם מבחינת משבר האקלים.

אז, מצאתי את עצמי תקועה בין הרצון לא לזרוק אוכל ולנצל את המשאב הזה בצורה הטובה ביותר ובין העובדה שמעטים הם המאכלים שהילדים שלי מוכנים לאכול מחוממים (כלומר יום אחרי). פיתחתי לא מעט טכניקות לבישול מדויק שכמעט לא משאיר שאריות ליום הבא, אבל מה לעשות שתמיד יש קערה של אורז לבן שאיפשהו ממתינה בין מדפי המקרר.

 עברו לתצוגת גלריהכרובית ממולאת בתנורצילום: קרן הברבניסיון למצוא מה לעשות עם כמויות אורז קטנות שנשארו ו"חבל לזרוק" אבל תכלס אף אחד לא יאכל, נולדה המנה הזו והיא זכתה לאהדה מרובה בקרב שתי התיכוניסטיות שהגיעו בדיוק כשהיא יצאה מהתנור וחיסלו אותה בהנאה ופסקו שזה מתכון שעשוי מהחומרים שצריך לפרסם. עם סלט ירקות זו ארוחת ערב לשניים-שלושה, אבל זו מנה יפהפייה שאפשר להגיש כתוספת בכל הזדמנות שרוצים להרשים, או פשוט ליהנות. אפשר לגמרי למלא במילויים אחרים. כך למשל אתמול הכנתי וריאציה שונה והפעם במקום האורז הכנסתי חלה שהשרתי בשמנת וזה גם עובד מצוין.

 עברו לתצוגת גלריהכרובית ממולאת בתנורצילום: קרן הבר**כרובית ממולאת בתנור**

**חומרים:**

1 כרובית בינונית-גדולה (בערך 800 גרם)

מים

כף מלח

**למילוי:**

1 ביצה

½ כוס (125 מ"ל) שמנת לבישול 9% או 15%

¾ כוס אורז לבן מוכן ובטמפרטורת החדר (או קר)

120 גרם גבינת שמנת

½ כוס (50 גרם) פרמזן

מלח ופלפל

**תוספת אפשרית:** פטרוזיליה קצוצה, ½ כוס אפונת גינה

**לציפוי:**

3 כפות שמן צמחי

4 כפות פירורי גריסיני

½ כפית מלח

½ כפית אבקת שום

**תוספת אפשרית:** ½ כפית פפריקה, 30 גרם פרמזן

**איך?**

מתחילים מהכרובית, אצלנו בבית מעדיפים אותה רכה וזה נכון גם למתכון הזה. מניחים את הכרובית על קרש חיתוך, מורידים את תחתית הגזע והעלים כך שפרחיה יישארו מחוברים. את החלק הרחב של הגזע שנשאר מרוקנים מעט מבפנים כדי ליצור עוד מקום למילוי.

בסיר מספיק גדול להכניס את הכרובית אליו, מרתיחים מים עד כ-3/4 מגובה הסיר ומוסיפים כף מלח. כשהמים רותחים חולטים את הכרובית כ-7-10 דקות. מוציאים ומניחים לכרובית להתקרר.

**הכנת המילוי:**

מחממים תנור ל-180 מעלות.

בקערה בינונית טורפים את ביצה ומוסיפים את השמנת לבישול, מוסיפים את גבינת השמנת וממשיכים לטרוף, כשהבלילה נעשית יותר הומוגנית מוסיפים את האורז ועוברים לעבוד עם כף. מוסיפים מלח, פלפל ופרמזן ומערבבים היטב.

מניחים את הכרובית על קרש חיתוך כדי למלא אותה יש להכניס את המילוי לכל הנקבים והחרכים – לשם כך אפשר לעבוד בידיים בעדינות ולדחוף את המילוי בין הפרחים של הכרובית וגם בחלל הגזע, אפשר גם לעבוד נקי יותר עם שקית זילוף.

מניחים נייר אפייה על תבנית תנור סטנדרטית ומניחים במרכזו את הכרובית כשהפרחים פונים כלפי מעלה.

 עברו לתצוגת גלריהכרובית ממולאת בתנורצילום: קרן הבר**הכנת הציפוי:**

בקערה קטנה מערבבים את פירורי הגריסיני, המלח, אבקת השום ואם רוצים גם הפרמזן והפפריקה.

את השמן מזליפים מעל ומעסים היטב כדי שכל הכרובית תהיה מצופה בו.

מפזרים מעל את התערובת היבשה ומכניסים למרכז התנור.

אופים בין 45 דקות לשעה עד שהכרובית זהובה עד שחומה, מוציאים ומגישים.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)