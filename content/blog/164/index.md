---
date: 2021-02-04 08:00:00+02:00
description: ???
source: https://www.haaretz.co.il/blogs/karenhaber/2021-02-04/ty-article/0000017f-f8a3-d460-afff-fbe7bd1b0000
tags: דעות
title: חיבורים ופרסונות אינם הכתובת שעל הקיר
---

המחשבה שעד מועד סגירת הרשימות לכנסת ה-24 הלילה (חמישי) בחצות, ניתן יהיה לשלוף ארנב מהכובע שאיכשהו יניב שלם הגדול מסכום חלקיו, מבוססת על הרצון לראות במרכז-שמאל מפלגה גדולה ולהימנע מאובדן קולות. אלא שמדובר בלא יותר ממשאלת לב. חיבורים שנעשים על בסיס אסטרטגיה של יועצים מכווני מנדטים אינם התשובה והבחירות האחרונות הציגו את הסכנה הטמונה בצורה מוקצנת. חיבור, אם נעשה, צריך להיעשות מתוך ערכים ושותפות אמת. אופורטוניזם גורר אופורטוניזם ואינו מייצר אמינות. 

לכן, הרצון לראות חיבור במרכז-שמאל הוא חלק מהרצון בפתרונות אינסטנט, כאלה שיפתרו בעיות מעכשיו לעכשיו. המציאות לא פועלת כך ולא פעלה כך מעולם באף תחום. אם רגע נפתח את נקודת המבט מעבר לשיח ה"מה קורה בשמאל הישראלי" ל"מה קורה בישראל", נגלה תמונה חמורה שהפתרון לה הוא במידה רבה גם הפתרון ל"בעיה של השמאל". מערכת הבחירות הרביעית בתוך שנתיים פוגשת את ישראל לא רק במצב פוליטי לא יציב, אלא גם אחרי שנה בתוך מגפה ומשבר כלכלי עמוק מכפי שהוא נראה. צריך היה להניח שמערכת הבחירות הקרובה לא תראה כמו זו שקדמה לה, ובכל זאת, הנה אנחנו נראים ונשמעים אותו הדבר למרות הניואנסים. 

אחד הדברים שנדמה כי שכחנו, הוא שמטרת הבחירות אינו למכור מוצר. הן נועדו כדי לבחור משרתי הציבור שיעצבו את ארבע השנים הבאות (על הנייר). לכן, לא ברור מדוע מערכות הבחירות מבוססות על התפארות בהישגי עבר ולא על תוכניות ברורות לחילוץ ישראל מהמשבר בו היא שרויה ומדוע אנחנו זורמים עם זה ולא באים בדרישות. איפה ההתפארות על המוח היהודי שממציא לנו פטנטים? ישראל כבר שנה מגיבה, ולא בהצלחה. אין שום יוזמה שנועדה לטפל מהותית במצב. 

שנה לתוך המגפה, כשאנחנו עדיין בעיצומה ולא ברור מה ילד מחר, זה אולי לא זמן לסיכומים, אבל זה בוודאות הזמן לגבש תוכנית המבוססת על כל מה שניתן היה ללמוד מהקורונה בשנה האחרונה - מצבה הנוכחי של ישראל, התחזיות לעתיד, הראייה הפוליטית-חברתית-כלכלית. שנה לתוך הקורונה, ואנחנו מגששים באפלה על סף תהום של חוסר ודאות, כשברור לכולם שמעבר לחיסונים ולסגר אין לישראל שום יוזמה יצירתית. 12 חודשים בהם אף אחד, לא מי שבשלטון ולא מי שמנסה ליצור מהפך, אינו מגיע עם רעיונות שמאפשרים תנועה קדימה מתוך החשש וחוסר הוודאות. 

דמיינו מצב שבו מול הדחיות החוזרות ונשנות של הממשלה וקבינט הקורונה להגיע לאיזושהי החלטה ברורה על איך ממשיכים מכאן, היתה מפלגה אחרת, כזו שרוצה לנצח את הבחירות, שמציגה תוכנית אלטרנטיבית. הרי הדרך הטובה ביותר לשנות היא להציב מראה מול ממשלה שלא עושה כלום. רק דמיינו שבכל פעם שקבינט הקורונה מודיע על "עוד כמה ימים של סגר ואחר כך נראה", היתה אותה מפלגה מפרסמת הודעה ומסבירה את המצב, מה ניתן לעשות, כיצד ניתן לשחרר חלק מהעסקים, מה צריך כדי לעשות את זה נכון, לאילו מדדים יש להגיע ומה ייעשה למפירי התקנות. 

בסופו של דבר, הקורונה מציגה המון הזדמנויות והעובדה שאף אחד לא מנצל אותן היא הודאה עגומה שלמרות כל הכישלונות, בנימין נתניהו עוד יצליח איכשהו להרכיב את הממשלה הבאה. לא חיבורים ולא פרסונות ישנו את נתיב ההידרדרות של ישראל בראשות נתניהו, רק סדר יום חדש ותוכניות מפורטות בכל תחום: מול שנה שלישית ללא תקציב - הכינו תקציב אופציונלי שמשקף אג'נדה חברתית וסדר עדיפויות הגיוני; מול הסחטנות החרדית ואי הציות לחוק ומול חוסר השוויון האינהרנטי כלפי האזרחים הלא יהודים - הציבו כמטרה את ביטול חוק הלאום ויצירת חוקה ברורה שמפרידה בין דת למדינה ומציעה דמוקרטיה לכולם. זה גם יסייע לתקציב. 

אל תדברו על פוליטיקה חדשה, עינינו רואות לאן היא מובילה. לא צריך פוליטיקה חדשה, צריך שיח חדש המרוכז בעיקר ולא בטפל, ערכים לא מטושטשים והצבת אינטרסים משותפים בראש סדר העדיפויות. מול [שר חינוך סותם פיות](/news/education/2021-01-17/ty-article/.premium/0000017f-e72c-d97e-a37f-f76d7fd40000) ושולל שיקול דעת וביקורת - הביאו תוכנית שתהפוך את מערכת החינוך למערכת עצמאית, שלא מתקצבת מוסדות לא מאושרים ולא מנוהלת בגחמות, אלא על-ידי אנשי מקצוע. מול מערכת רווחה מקרטעת ופערים חברתיים מטורפים - הציגו תוכנית שרואה את צרכי שוק העבודה ומאפשרת כוח אדם מיומן ואיכותי יותר, לצד עוגני רווחה מדינתיים. 

לנתניהו אין תשובות לתוכניות מבוססות יוזמה וחשיבה. הבעיה היא שנראה שגם לשמאל אין. אנחנו במעגל קסמים, שלא לומר אימה, אבל לא בגלל שנתניהו "קוסם", אלא כי אין אף מפלגת מרכז-שמאל שעונה בערכים לאחיזת העיניים של ראש הממשלה. פרסונות הם לא הכתובת שעל הקיר. המציאות מרוססת שם וחבל שאין פוליטיקאי אחד שקורא אותה. לא חיבורים חסרים, אלא קורה יציבה מבוססת יוזמה, ערכים ושינוי.