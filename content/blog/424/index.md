---
date: 2018-10-25 10:45:00+03:00
description: ???
source: https://www.haaretz.co.il/food/cookingwithkids/2018-10-25/ty-article/0000017f-f8d7-ddde-abff-fcf7e9ad0000
tags: בישול
title: 'קאפקייקס שוקולד מעולה בחצי שעה: המתכון הכי קל'
---

"מזמן כבר לא היה כאן משהו שוקולדי וגם לא משהו שרק אנחנו עשינו", ציינה המרכזית ואני הרגשתי צורך עז להתנצל למרות שזאת בכלל לא אני, זה הם. "את מציעה משהו?", מודה שהייתי סקפטית. "יש היום מפגש של הבנות בכיתה שלי וחשבתי על קאפקייקס שוקולד," אמרה והביאה מתכון, משל כל ילדותה ראתה בחינוכית את בתיה עוזיאל ז"ל.

בסופו של דבר זה המתכון הכי קל בעולם ובדרך כלל את כל המוצרים יש בבית, תכל'ס זו גם עוגת שוקולד ליומולדת קלה וטעימה אם עושים הכל בתבנית אחת. זה לא מצריך הרבה כלים, קל לניקוי ומותיר את הבית אפוף ריח של שוקולד. עם הגנאש או בלעדיו זה עובד נפלא וכמובן שאפשר לקשט בהתאם לצורך, כי גם סוכריות צבעוניות זה חמוד. תוך חצי שעה אין כלים, אין בלאגן אבל יש 22 יחידות מיני קאפקייקס שיעבדו טוב בכל מצב. עד שיהיו אחרי הצהריים קרים שיצריכו את קלישאת השוקו החם, אנחנו צירפנו מתכון לקפה ברד כי כבר סוף אוקטובר ואחר הצהריים מדדנו מעל 30 מעלות בגינה ככה סתם, בלי בושה. 

**קאפקייקס שוקולד (22 יחידות מיני קפקייקס)**

 עברו לתצוגת גלריהקאפקייקס שוקולדצילום: קרן הבר **מה?**

**לקאפקייקס:**

1 כוס (140 גרם) קמח לכל מטרה

1 כוס (200 גרם) סוכר לבן

1/2 כוס (70 גרם) קקאו

1 כפית (3 גרם) אבקת אפייה

1/2 כפית (1.5 גרם) אבקת סודה לשתייה

1/2 (3 גרם) כפית מלח

1/2 כוס (120 מ"ל) חלב

1/4 כוס (55 מ"ל) שמן

1 ביצה גודל L 

כפית (5 מ"ל) תמצית וניל איכותית

1/2 כוס (120 מ"ל) מים חמים רותחים

**לגנאש:**

1/2 כוס (120 מ"ל) שמנת מתוקה

120 גרם שוקולד מריר שבור לחתיכות

**איך?**

מחממים תנור ל-180 מעלות

**קאפקייקס:**

בקערת המיקסר מערבבים את כל החומרים היבשים: הקמח, הסוכר, הקקאו, אבקת האפייה, אבקת הסודה לשתייה והמלח. אין צורך לנפות, קאפקייקס אמורים להיות דחוסים.

מוסיפים את החלב, השמן, הביצה והווניל ומקציפים במהירות בינונית עד שמתקבלת תערובת חלקה. מורידים את המהירות למהירות איטית במיוחד ומזרזפים את המים הרותחים תוך כדי הקצפה, מגבירים את המהירות לאט עד שהתערובת נעשית חלקה ולא להיבהל שהיא נוזלית יותר, זה מצוין.

אם משתמשים בתבניות סיליקון או מנג'טים עמידים לחום אין צורך לשמן את התבניות. אם עובדים עם תבניות סיליקון, עדיף להציב אותן על רשת התנור. מוזגים את התערובת עד לגובה של שלושת רבעי השקע, מכניסים לתנור לכ-18 דקות, בהתאם לתנור, עד שהקאפקייס מתייצבים והם קפיציים למגע וקיסם שמכניסים למרכז הקאפקייק יוצא נקי.

בינתיים ניתן להכין את הגנאש – בסיר קטן מחממים את השמנת עד לסף רתיחה. מורידים מהאש. שופכים את השוקולד לתוך השמנת, מניחים לדקה ומערבבים. השוקולד התחמם ויהיה קל לערבב אותו, אם יש צורך מחממים כמה שניות על האש להמסה מלאה של השוקולד. מערבבים לקבל מרקם מבריק וחלק.

מחלצים מהתנור, מקררים על רשת ומוציאים מהתבניות לאחר כרבע שעה צינון לפחות.

בעזרת פיה של שקית זילוף ניתן לחורר מעט את כיפת הקאפקייק ולמזוג מעל גנאש שגם יחלחל פנימה, או פשוט לטבול את הכיפות בגנאש, להפוך ולהגיש.

**אבל הבטחנו גם קפה קר:**

 עברו לתצוגת גלריהקפה קר צילום: קרן הבראחרי המון ניסיונות, כולל קפסולות מיוחדות, יבוא של סירופ קרמל כל הדרך מרומא, שוטים של לונגו מול שוטים של קצר, עם גלידה, עם שמנת ובלי חלב, הבנו שצריך לשים גבולות של קלוריות וגם של מחיר ולכן אם רוצים קפה קר קל להכנה, זול וטעים:

בלנדר שכותש קרח אחרת זה לא עובד

**מה? (שתי כוסות של 500 מ"ל)**

14 קוביות קרח

6 כפיות קפה נמס איכותי

סוכר לפי הטעם

180 מ"ל חלב

150 מ"ל מים רותחים

1/2 כפית תמצית וניל

**איך?**

מכניסים את קוביות הקרח לבלנדר.

מוסיפים את החלב.

מכינים 1/2 כוס נס קפה, למי שרוצה סוכר עם סוכר ומערבבים היטב, מוסיפים את תמצית הווניל ומוזגים לבלנדר.

מפעילים על תוכנת הכתישה ל-20 שניות ועקרונית זה מספיק, אם כי אם יש תוכנת שייקים, עוד 15 שניות על זה והסמות'י קפה יוצא מושלם.

לחצו על הפעמון לעדכונים בנושא:
------------------------------

* [עוגות, מאפים קינוחים מתכונים](/ty-tag/cakes-0000017f-da2a-d938-a17f-fe2a21fc0000)
* [מתכונים](/ty-tag/recipes-0000017f-da28-dea8-a77f-de6a4ba50000)