---
date: 2021-01-28 17:52:00+02:00
description: ???
source: https://www.haaretz.co.il/food/cookingwithkids/2021-01-28/ty-article/0000017f-f8f1-d044-adff-fbf98bd30000
tags: בישול
title: סלמון בתבשיל קארי צהוב
---

בסוף השבוע האחרון שמתי לב שהסלמון במקפיא מתקרב לסוף ימיו ושאבקת הקארי תשמח להתייחסות – שנאמר החיבור המתבקש הציג את עצמו. רוטב קארי צהוב הוא הפחות חריף ממחיות הקארי המוצעות לצרכן הישראלי, אבל את המנה הזאת ניתן לעשות עם כל מחית קארי שאתם אוהבים. הדבר היחיד שכדאי לשים לב אליו הוא מחית קארי ללא חומרים משמרים, זה אמנם מצמצם את אורך חיי המדף אבל שווה את זה. 

לא צריך כישורי מטבח מיוחדים למנה הזו ואפשר להכניס לתוכה כמעט כל ירק שיש בבית, בהתאם למה שנשאר במקרר. עקרונית לסלמון קפוא לוקח 12 שעות של הפשרה במקרר כדי שאפשר יהיה לבשל אותו וכדאי לתת לו את זמן ההפשרה הממושך הזה. אפשר להחליף את הסלמון בטופו, אם רוצים להחליף בעוף או בקר, יש לטגן אותם עם הבצל, אחרי שהוא מתחיל קצת להתרכך. אני מגישה את המנה כמנה עיקרית על מצע של אורז לבן, אבל היא גם מוצלחת כמנה ראשונה. 

 עברו לתצוגת גלריהסלמון ורוד בקארי צהובצילום: קרן הבר**סלמון בקארי צהוב (6 מנות)** 

**מה?** 

800 גרם – 1 ק"ג פילה סלמון חתוך לפרוסות וללא עור 

1 בצל לבן חתוך לחצי ופרוס לרצועות דקיקות 

ראש שום מופרד לשיניים קלופות ופרוסות דק 

ג'ינג'ר טרי כ-1X2ס"מ , קלוף וקצוץ דק 

70 גרם (כשתי כפות) מחית קארי צהובה (ללא חומרים משמרים) 

400 גרם קרם קוקוס 

2 כפות סויה 

100 גרם אפונה קפואה 

200 גרם פטריות שימאג'י 

ניתן להוסיף ירקות נוספים כמו פרחי ברוקולי או [כרובית](/food/cooking-for-shabbat/2021-01-21/ty-article-magazine/0000017f-db0f-df62-a9ff-dfdf6b340000), קוביות בטטה, קוביות דלעת, תרד, קוביות קישואים, רצועות פלפל/פלפל חריף, באק-צ'וי 

**להגשה (אופציונלי)**: כוסברה קצוצה וניתן גם להוסיף מעט מיץ מלימון סחוט לפי הטעם. 

**איך?** 

יוצקים מעט שמן למחבת גדולה ומחממים על להבה גדולה. מוסיפים את רצועות הבצל ומזהיבים, מוסיפים את השום ומטגנים יחד כ-2 דקות ומוסיפים את הג'ינג'ר – מערבבים היטב ומטגנים כדקה. 

מוסיפים את מחית הקארי ומערבבים היטב, מוסיפים את קרם הקוקוס, מערבבים ומביאים כמעט לנקודת רתיחה, מוסיפים את הסויה והירקות, מערבבים ומוסיפים את הדג. מביאים שוב לבעבוע, מנמיכים את האש, מכסים ומבשלים כחצי שעה. אם מרגישים שחסרים נוזלים (נניח אם מוסיפים בטטה) ניתן להוסיף כחצי כוס מים ולערבב בעדינות. מוציאים ומגישים (ניתן לקשט בכוסברה קצוצה ולהגיש עם לימון למי שאוהב טעם חמצמץ).

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)