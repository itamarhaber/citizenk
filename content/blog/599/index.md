---
date: 2017-04-23 10:20:00+03:00
description: ???
source: https://www.haaretz.co.il/blogs/karenhaber/2017-04-23/ty-article/0000017f-f8c2-d460-afff-fbe61bc40000
tags: דעות
title: מי מרוויח מחשיפת פעוטות לאימת השואה?
---

איך מסבירים שואה לילדים? אני לא חושבת שאפשר. מעבר לחרדה שהיא מייצרת, יש בעובדה שאנחנו לא יכולים באמת להבין או לתפוס את ממדיה, גם כמבוגרים, משהו חיובי. מפתיע ככל שזה יישמע, היכולת להבין או לתפוס משהו כזה, מעלה את החשש להישנות ואישית זו מסקנה שאני לא רוצה לחיות אתה, וביתר שאת מאז שהפכתי להורה.

לא פעם בילדותי עברו במוחי מחשבות משתקות על החיים בפחד, במסתור, על ניתוק מהורים או הברחות בגטו, על החיים במחנה ריכוז. כשהפכתי לאם, תחושת הפחד הציפה אותי בכל פעם שחשבתי על זרועותיה הריקות של אם שילדה נקרע ממנה. זה בלתי נתפס בעיניי וזה תופס אותי במקום הכי כואב. הצורך להגן על הילדים ולהיות שם עבורם הוא כל כך חזק שהמחשבה שאדם אחר בתוקף כוח שרירותי יכול לקחת אותם או לפגוע בהם ולמנוע ממני את ההגנה על חייהם מערערת את יסודותיי. כן, בתוך הרצח ההמוני, בתוך כל הגיהינום, חוסר האונים כהורה, הדאגה לילדים, זה הדבר שקורע אותי מבפנים ולא מרפה. 

חשוב ללמוד על השואה, חשוב לזכור את השואה אבל אולי יותר מהכל חשוב שזה לא יקרה שוב, בשום קנה מידה. אלא שבצורה כזו או אחרת ובקנה מידה הרבה יותר קטן זה כן קורה, קורה יותר מדי. קשה לדבר על לקח מהשואה, זה נושא רחב ובעל היבטים ורבדים רבים. מה שברור לי מעל הכל הוא שהלקח מהשואה אינו הגז, הכדור, הכלבים, הרעב, הסכין, העבודה, המחלות אלא המחולל שלהם, האדם שהחזיק בסכין, באקדח, ברובה, בחנית, בקופסת הגז, האדם ששלח את היד, האדם שתמך והאדם שעמד מנגד. האדם הוא גם זה שגבר על השואה ואם יש מסר שצריך לעבור לילדים בכל מקום, זה המסר.

איך מסבירים שואה לילדים? התשובה היא לאט, שום דבר לא בוער. אין סיבה לחשוף אותם בגיל צעיר, זה לא ייצר בהם את תחושת הישראלי הגאה, זה לא יתרום להם דבר ולא יסייע בגיבוש זהות חיובית. זה מפחיד, זה מערער את עולמם וזה מיותר. בשנה היחידה שהבכור היה בגן, זה היה גן פרטי והוא היה בן שלוש, הבנתי שהגננת מתכוונת לדבר "רק קצת על השואה" ולכן וויתרתי מראש על נוכחותו בגן בימים שלפני יום השואה. כשהלכנו אחר הצהריים לבקר את חברתו מהגן הם שיחקו בלגו, החברה בנתה בית ללא חלונות וללא דלתות ושמה בו דמות שהיא קראה לו היטלר. היא היתה בת שלוש ובגן לימדו "רק קצת".

השאלה היא לא איך חושפים ילדים בגיל הרך לשואה, השאלה היא למה. למה צריך לחשוף ילדים רכים לשואה? זה לא בוער. להפך, זה יכול לחכות. אין סיבה לצרוב את ילדותם המוקדמת בגטאות, ברדיפת יהודים, במחנות השמדה, אולי אלוהים מרחם על ילדיי הגן, אבל לא אנחנו. אי אפשר שלא לחשוף ילדים לנושא, אבל המהירות שבה נצרבת תודעת ילדים קטנים מרגע כניסתם למערכת החינוך והתחזקותה עד ליציאתם מהמערכת לא הולידה את המצופה ממנה. בוודאי שיש לתהות עליה כאשר טוקבקיסטים, יוצאי מערכת החינוך יש להניח, שולחים ישראלים אחרים בחזרה לתאי הגזים, או כשבני נוער יוצאים למשלחות בפולין ששיאן בסלפי דאקפייס באושוויץ או בליל התמסטלות בוורשה, או כאשר השואה משמשת מקור להתקרבנות ותחושת נרדפות.

השואה היא לא קמפיין, היא לא רק תעודת עניות של העולם והוכחה חד משמעית ליכולותיה של האנטישמיות, להאמין שזו כל משמעותה של השואה זו זילות השואה. לא קיימת התמודדות בריאה עם השואה, אבל אפשר להגביר את הסיכויים להתמודדות נכונה יותר כאשר חושבים על הנושא מנקודת המבט של הילד ולא מנקודת המבט של הטמעת הישראליות ואינדוקטרינציה. אופן לימוד נושא השואה לאורך שנותיה של מדינת ישראל למעשה רק מגדיל את מספר קורבנות הנזק המשני וחוטא למטרה. אבל ערב יום השואה, הזמן לדבר על הזוועה של אז, לא לחשוב על עכשיו.