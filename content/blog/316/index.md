---
date: 2019-12-10 09:36:00+02:00
description: ???
source: https://www.haaretz.co.il/blogs/karenhaber/2019-12-10/ty-article/0000017f-f8a3-ddde-abff-fce73e8d0000
tags: דעות
title: הציבור לא ברחוב, ולכן הוא יילך לקלפי
---

העובדה שאנחנו על סף מערכת בחירות שלישית בתוך שנה צריכה להפחיד את כולנו. בחירות במארס 2020 הן מהלך הרסני מבחינה פוליטית וכלכלית. אם היו בישראל מנהיגים אזרחיים או חברה אזרחית מפותחת, היינו כולנו ברחובות כדי לעצור את הטרפת שאת מחירה עוד נשלם בריבית דריבית. במקום זאת, אנחנו עומדים ומסתכלים על כדור ההריסה של העגורן. הוא כבר החל את תנועתו ואנחנו רק עומדים ומביטים כדי לא לפספס את רגע הפגיעה. ככה זה עם קטסטרופות, הן לא מאפשרות להפנות מהן מבט. 

ישראל לא עומדת בפני מבוי סתום. מצבה ברור. לגוש הימין-חרדים אין רוב לממשלה בראשות בנימין נתניהו. כל שאר המפלגות, למעט ישראל ביתנו, לא מוכנות לשבת בממשלה בנתניהו. אם מדברים על "רצון העם" אז מרביתו הצביע "לא נתניהו כראש ממשלה". מנהיג אמיתי, שטובת המדינה בראש מעייניו, כבר היה מבין שהמשחק נגמר והיה מוותר, כי עדיפה לישראל ממשלה מתפקדת ולא בחירות מועד ג'. מנהיג אמיתי הוא זה ששומר על האינטרס הציבורי עד הסוף, גם כשזה גובה ממנו מחיר אישי. שכחנו את זה כי לא ראינו התנהגות כזו כבר כל-כך הרבה זמן. 

אין צורך בעוד מערכת בחירות. ניתן להרכיב ממשלה ללא נתניהו ולשחרר את ראש הממשלה היוצא לענייניו, והם רבים. אבל הנה אנחנו בכל זאת נגררים לשם: בעוד יומיים (נותרו היום ומחר) תפוזר הכנסת, [מסתמן כבר מועד מוסכם](/news/elections/2019-12-09/ty-article/0000017f-e715-df5f-a17f-ffdf1aed0000), וכולנו בבית ולא בגלל הגשם. הסיבה לכך היא שאין איש שמנתב את הייאוש הציבורי לפעולה. אם היינו יוצאים לרחובות נגד המשך השיתוק, הפגיעה המשמעותית במשק, בזבוז הכספים והבשורה השלילית בעצם המשך כהונתה של ממשלת מעבר - נבחרי הציבור היו מצליחים להבין שלציבור נמאס ושההפקרות והאדישות הסתיימה. במקום לצעוק "עד כאן", אנחנו מעדיפים להישאר בבית, להכין פופקורן ולצפות בעוד פרק בתוכנית הריאליטי "חיינו פושטים את הרגל". 

מה היה עושה ראש הממשלה אם כל מי שמתנגד לבחירות נוספות היה יוצא להפגין? התשובה אינה חשובה משום שכולנו ספונים בבתים. אין אף אחד שיזכיר שישראל חזקה מהממשלה הנוכחית שלה ותמשיך ותשגשג גם אחרי נתניהו. בתוך המשחק הפאסיבי שבו אנו נמצאים, היחיד שעל ראשו בוער הכובע, מספיק אקטיבי כדי לקבוע את הכללים. במקום שמישהו יעמוד שם עם מטף, כולם רצים במעגלים וצועקים "שריפה". 

הדמוקרטיה הישראלית שחוקה עד דק. אין אומץ, אין חברה אזרחית פעילה, בטח שאין מנהיגים, מה שיש זה בעיקר ייאוש. אלה הן הסיבות שבעטיין יכול נתניהו להמשיך ולשחק את המשחק הפוליטי המלוכלך שלו, שבו האינטרסים שלו עצמו גוברים על האינטרס הציבורי. הציבור היה אמור לומר לנתניהו "זמנך עבר", במקום זאת הוא יילך שוב לקלפי. השעון עוד מתקתק אך אנחנו עוד בבית, שותקים.