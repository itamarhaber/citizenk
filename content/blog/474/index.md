---
date: 2018-04-26 07:30:00+03:00
description: ???
source: https://www.haaretz.co.il/food/cookingwithkids/2018-04-26/ty-article/0000017f-f8f1-d47e-a37f-f9fd782b0000
tags: בישול
title: 'קרמלו אותם: קרם קרמל לדור הצעיר'
---

הכל התחיל כשהמרכזית ואני מצאנו את עצמנו על ספסל [בפריז](/travel/paris) עם כוס [שוקו](/food/petitsfours/2016-11-30/ty-article/.premium/0000017f-ef84-d0f7-a9ff-efc50f9b0000) קר עם קצפת וכוס קפה קר עם תוספת קפה בהתאמה, והמון סיפורים שלוו בצחוק מתגלגל. אחד מהסיפורים שסיפרתי היה על ערב חורפי אחד, שהתרחש אי שם עוד באלף הקודם, במסעדה ירושלמית קטנה. רצה הגורל ולמלצרית היתה ר' גרונית מתגלגלת, שבאיזשהו שלב כבר היתה בעלת נוכחות משל עצמה. עם התקדמות הערב מצאנו עצמנו מקווים, בינינו לבין עצמנו, שבתפריט הקינוחים יופיע קרם ברולה ולו רק כדי שהר' תוסיף להדהד. כשהמלצרית החלה לספר על המנות האחרונות, שום קרם ברולה לא היה שם, מאוכזבים הזמנו שני אספרסו ואז היא נזכרה שגם יש קרם קרמל. 

זה כנראה מצחיק יותר בקול, אבל אחרי שנרגענו, אמרה המרכזית בקול שבעצם היא אף פעם לא אכלה [קרם קרמל](/food/recipes/2017-01-31/ty-article-recipe/0000017f-e8d5-dea7-adff-f9ffb9a90000). למי שגדל בשנות ה-80' וה-90' בישראל לא היתה ברירה אלא להכיר את הקרם קרמל או הפלאן שהיה בערך בכל מקום, ודי בצדק – הוא פשוט להכנה, גם בכמויות, ואפשר לשמור אותו במקפיא הרבה זמן. לקח לי זמן לעכל את המשמעות של דבריה, שברמה הקולינרית הם לא באמת הרי גורל, כי איך זה ייתכן שעצמי ובשרי מעולם לא טעם פלאן (קרם קרמל)? למרות שלצרפתים מסורת ארוכה של crème caramel, לא ראיתי את המרכזית נלהבת להזמין קרם קרמל כקינוח, ומי יכול להאשים אותה כשרשימת הקינוחים מכילה פירות יער, שוקולד או קרם [פרלינה](/food/petitsfours/2018-01-14/ty-article/.premium/0000017f-e82a-df2c-a1ff-fe7b335b0000)? אבל הבטחתי שכשנחזור הביתה אכין. 

 עברו לתצוגת גלריהקרם קרמל צילום: Getty Images ILלמרבה הפלא מצאתי מתכון ישן ואהוב בכרטסת המתכונים, והיה כיף להכין אותו עם הילדים ולמען האמת גם פשוט להחריד. שלב ההגשה התקבל בהתלהבות ואז הגיע הרגע לטעום: הבכור טען שהוא בכלל לא רעב, אבל לזכותו, או שלא, יאמר שהוא לא מחובבי המתוק, קטינא טעם ומיד פסק שזה לטעמו ואילו המרכזית טעמה ואמרה שהמרקם של הפלאן הוא הדבר הכי מוזר שהיא אי פעם טעמה אבל שזה בטח נרכש ולמעשה זה אפילו טעים. בסך הכל לא התלוננתי כי זה השאיר לי יותר, אבל אז באו חברים, כאלה ששרדו כאן כבר משנות ה-70, והיה להם כל כך טעים שהם חיסלו את הכל. 

**קרם קרמל (6 מנות אישיות בנפח 80 מ"ל – נפח קטן יחסית)**: 

 עברו לתצוגת גלריהקרם קרמל צילום: קרן הבר **מה?** 

**לקרמל:** 

1/2 כוס (100 גרם) סוכר 

1/6 כוס (40 מ"ל) מים 

כוסות אישיות בנפח 80 מ"ל (מקבילות לתבניות סיליקון של 11 שקעים שבהן גם נוח מאוד להשתמש וגם לחלץ את הפלאן לפני ההגשה), אבל ניתן להשתמש בכל כוס שמתאימה גם לתנור וגם לקירור/הקפאה. לרוב כוסות של פלאן הן בנפח כמעט כפול של 150 מ"ל ואז יש להכפיל כמויות. 

**לפלאן:** 

1 כוס + 1 כף (250 מ"ל) חלב 

1/4 כוס (50 גרם) סוכר 

2 חלמונים 

1 ביצה 

2 כפיות תמצית וניל 

**איך?** 

מחממים תנור ל-160 מעלות 

**לקרמל:** 

במחבת ברזל, או עם תחתית כפולה לפיזור חום אחיד, מחממים על אש בינונית את הסוכר והמים. נותנים לקצוות הסוכר להשחים ומערבבים מדי פעם בעזרת כף עץ. בהתחלה מרגישים את השינוי בריח ואז הצבע מתחיל להשתנות, כאשר הצבע הופך לחום-זהבהב מסירים מהאש ומחלקים בין 6 הכוסות האישיות באופן שווה. מניחים להצטנן. 

**לפלאן:** 

בקערה טורפים היטב את הביצה, הסוכר והחלמונים. 

בסיר קטן מבשלים את החלב על להבה בינונית עד לסף רתיחה. מסירים מהאש, מוסיפים את תמצית הווניל ומערבבים. 

מוסיפים את החלב לתערובת הביצים תוך כדי טריפה מתמדת עד שהתערובת אחידה. 

לוקחים קערה חדשה ומסננת ומעבירים את התערבות במסננת (זה שלב למהדרין בלבד, הוא לא באמת חיוני, שתדעו). 

 עברו לתצוגת גלריהצילום: קרן הבר **הרכבה:** 

מניחים את הכוסות האישיות, שמכילות כבר את הקרמל, על תבנית אפייה כדי שיהיה נוח יותר להעביר אותן לתנור - כאשר הכוסות מלאות, בעיקר אם משתמשים בתחתיות סיליקון, המעבר הופך למסורבל ומבולגן. 

שופכים את התערובת בעזרת מצקת לכוסות האישיות עד למילוין. 

מרתיחים מים ושופכים אותם לתבנית התנור עד שיגיעו לחצי מגובה הכוסות האישיות. 

מכניסים לתנור ל-45-60 דקות, זה תלוי תנור, אבל הפלאן צריך להיות יציב למגע. 

מוציאים מהתנור ומעבירים לקירור של כשעתיים לפחות. 

לפני ההגשה מחלצים את הפלאן והופכים אותו על צלחת הגשה ואם נשאר קרמל בתחתית ניתן לחמם אותו מעט, לטפטף מעל ולהגיש.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)