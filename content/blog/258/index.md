---
date: 2020-05-18 12:01:00+03:00
description: ???
source: https://www.haaretz.co.il/food/cookingwithkids/2020-05-18/ty-article/0000017f-f8ac-d460-afff-fbeefa4c0000
tags: בישול
title: עוגיות נוטלה מושחתות
---

התכנון למתכון השבוע היה [עוגת גבינה](/food/10-recipes/2020-05-06/ty-article-magazine/0000017f-deba-db22-a17f-febb1d1d0000), אלא שאז המקרר שליווה אותנו כמעט 20 שנה החליט למות. מכיוון שזו היתה הפעם הרביעית בשלושה חודשים, הבנו שמה שפירשנו כקריאות לעזרה היו היו ייסוריי גסיסה ובצער נקבע מותו. זה אמנם לא סיפור טרגי בעל סוף טוב, אך הוא סוף נטול עוגת גבינה. 

בכל מקרה הפריזר היה פנוי וקטינא הזכיר את ההחלטה השבוע להכין עוגיות נוטלה. מכיוון שהפעם היה ברור שיש פה רמז שאין להתעלם ממנו ועל זה יש להוסיף שקטינא ילדון עקשן, לא היה מנוס מלשלב. אגב לא צריך פריזר ריק כדי להכין את הנטיפים, אפשר לשים אותם על נייר אפייה חתוך בתוך קופסת פלסטיק ולהניח אותם זה על זה. ככה אפשר גם להוציא רק מעט נטיפי שוקולד בשלב הציפוי ולעבוד בנינוחות. כשהם קפואים הם נשלפים בקלות. 

 עברו לתצוגת גלריהכמו קרמוגית, רק עם טעימהצילום: קרן הברהבצק לעוגיות נוח לעבודה כמו פלסטלינה ואני פה כדי להזכיר שלא צריך שכבת בצק עבה מדי מסביב לנוטלה. לכן מעבדים בידיים את העוגיות עד שהבצק עוטף לגמרי את הנוטלה וזהו. לא צריך לדאוג לצורה כל עוד הנטיף עטוף, בתנור הכל מקבל צורה נפלאה. 

האפייה של העוגיות כמובן משתנה בהתאם לפיזור החום של כל תנור, פשוט יש לשים לב שהן מזהיבות ומומלץ לסובב את התבנית בתנור אחרי כ-7 דקות אפייה. על הנייר זה אולי נשמע כמו המון התעסקות, אבל תכלס הכי קל לעשות אותן, כמעט קל כמו לזלול אותן. 

**עוגיות נוטלה (20 עוגיות)** 

 עברו לתצוגת גלריהעוגיות נוטלהצילום: קרן הבר**מה?** 

10 כפות (190 גרם) נוטלה 

120 גרם חמאה רכה ללא מלח בטמפרטורת החדר 

3/4 כוס (175 גרם) סוכר לבן 

1 ביצה גודל L 

1 כפית תמצית וניל 

275 גרם קמח לבן 

1 כף קורנפלור 

1/2 כפית אבקת סודה לשתייה 

1/2 כפית מלח 

**גיוון:** 

להוסיף לתערובת החומרים היבשים כף קקאו לקבלת עוגיות שוקולד 

להוסיף 100 גרם שוקולד מריר איכותי קצוץ דק לבצק לקבלת עוגיות עם פצפוצי שוקולד 

**איך?** 

 עברו לתצוגת גלריהעוגיות נוטלהצילום: קרן הברמתחילים עם הקפאת הנוטלה – זו הדרך הכי נוחה לעבוד עם העוגיות. השיטה פשוטה: לייצר נטיפי נוטלה שאחר כך נעטוף בבצק. אין באמת חשיבות לצורת הנטיף. יוצרים 20 נטיפי נוטלה בגודל של בערך חצי כף (ובעזרתה) כל אחד ומניחים אותם על נייר אפייה. את נייר האפייה מכניסים לפריזר לשעה לפחות. אגב אם במהלך העבודה אתם מרגישים שהנוטלה שוב מאבדת מהמוצקות שלה, פשוט מכניסים לפריזר לרבע שעה ואז חוזרים לעבוד. 

 עברו לתצוגת גלריהנטיפי נוטלהצילום: קרן הברלקראת הוצאת הנוטלה מהפריזר מחממים תנור ל-190 מעלות. 

לקערת מיקסר מכניסים את החמאה והסוכר, מקציפים עם וו הקצפה כ-2 דקות לקבלת תערובת הומוגנית. בקערית טורפים את הביצה ותמצית הווניל ומוסיפים לתערובת הסוכר והחמאה תוך כדי הקצפה. עם התערובת נדבקת לשוליים פשוט מחלצים בעזרת לקקן וממשיכים להקציף עד שמתקבלת תערובת מעט תפוחה, הומוגנית וצהבהבה. 

מערבבים את כל החומרים היבשים: קמח, קורנפלור, אבקת סודה לשתייה ומלח, בקערה נקייה ויבשה. אם רוצים עוגיות שוקולד זה הזמן להוסיף כף קקאו. מוסיפים את החומרים היבשים לתערובת בצורה מדודה תוך כדי הקצפה עד שכל הקמח נטמע ולא יותר. אם רוצים להוסיף שוקולד קצוץ – זה הזמן. 

יוצרים מהבצק כדורים בקוטר של כ-2 עד 2.5 ס"מ – מה שחשוב הוא שיצאו 20 כדורים (הבצק מספיק בול). 

מוציאים את נטיפי הנוטלה מהפריזר, לוקחים כדור בצק, הופכים אותו לדיסקית, מניחים עליו את הנטיף ומתחילים לעטוף אותו בבצק. כאשר נטיף הנוטלה עטוף היטב מניחים אותו על נייר אפייה שמונח על תבנית. חוזרים על הפעולה עם כל הכדורים והנטיפים וכאמור אם נטיפי הנוטלה מאבדים את המוצקות שלהם, פשוט נותנים להם רבע שעה נוספת בפריזר. 

חשוב לשמור על מרחק בין העוגיות, לכן אני מעדיפה להשתמש בשתי תבניות ולהניח 10 עוגיות על כל תבנית אפיה של תנור סטנדרטי. 

מכניסים לתנור לכ-13 עד 15 דקות אפייה או עד שהעוגיות מזהיבות, אל תתנו להן להשחים כי אז הן יהיו יבשושיות. מוציאים מהתנור, מצננים (עדיף על רשת) 10 דקות (מי אמר הפגנת איפוק ולא קיבל?) ואם יישארו לכם באורח נס עוגיות, ניתן לשמור אותן (תיאורטית) 3-4 ימים בקופסא אטומה ואם רוצים אפשר לחמם אותן כמה שניות במיקרו לשחזור אפקט העוגייה החמה.

לחצו על הפעמון לעדכונים בנושא:
------------------------------

* [עוגות, מאפים קינוחים מתכונים](/ty-tag/cakes-0000017f-da2a-d938-a17f-fe2a21fc0000)
* [מתכונים](/ty-tag/recipes-0000017f-da28-dea8-a77f-de6a4ba50000)