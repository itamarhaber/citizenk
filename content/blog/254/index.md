---
date: 2020-05-28 08:59:00+03:00
description: ???
source: https://www.haaretz.co.il/food/cookingwithkids/2020-05-28/ty-article/0000017f-f8eb-d47e-a37f-f9ff71d10000
tags: בישול
title: קישואים עגולים ופטריות פורטובלו ממולאים בגבינה
---

הניסיון להכין [עוגת גבינה גרמנית](/food/cookingwithkids/2020-05-26/ty-article/0000017f-f8e2-d47e-a37f-f9fe02790000) השאיר את המקרר שלי עם מלאי של גבינה רוסית בשם טבורוג וככה התחילה המנה הזו – בניסיון לרוקן את המלאי. אחר כבוד נקנו זוקיני עגולים והחיבור היה בלתי נמנע. הסכמה של חברים לארוחת ערב (בריחוק החברתי הנדרש בעידן עוד לא פוסט-קורונה) ספונטנית, נתנה אור ירוק להכנת המנה. 

היינו 10 אנשים לכן נוספו גם פטריות פורטובלו למנה. כדי ששני הירקות יהיו מוכנים יחד צריך לפני לחלוט את הזוקיני המעוגל, אם מחליטים במקום לעבוד עם קישואים ומרוקנים אותם מתוכן, לא צריך לחלוט קודם. אפשר גם להחליף בירקות אחרים ורק להתאים את ההכנה. בכל מקרה טבורוג מסתמנת כגבינה שכיף לעבוד איתה דווקא במנות מלוחות והיא מקבלת בהנאה טעמים שונים. 

אני מודה שהיו המון מאכלים על השולחן אבל הפטריות והזוקיני הממולאים נחטפו ובצדק. מכיוון ששבועות כבר כאן מיהרתי לכתוב את המתכון. 

**זוקיני ופטריות פורטובלו ממולאים בגבינה** 

 עברו לתצוגת גלריהצילום: קרן הבר **מה?** 

8 זוקיני עגולים 

1.5-2 סלסילות פורטובלו או שמפיניון חומות גדולות 

1 בצל חתוך לקוביות 

מעט שמן זית לטיגון 

370 גרם טבורוג 

100 גרם (1 כוס) מוצרלה מגוררת 

1 כפית מלח 

1/2 כפית אבקת שום או שום כתוש 

30 גרם פרמזן מגוררת לבזוק מלמעלה 

**איך?** 

 עברו לתצוגת גלריהצילום: קרן הבר הזוקיני זקוקים לחליטה, לכן מרתיחים מים בסיר מספיק גדול להכיל אותם עם כפית מלח, כאשר המים רותחים מכניסים את הקישואים ל-10 דקות. מוציאים את הקישואים המים בעזרת כף מחוררת ומקררים אותם מעט. 

קוטמים את קצה הקישואים (אין צורך לשמור אותם) ובעזרת כפית מוציאים את התוך. 

את הקישואים המרוקנים מניחים הפוך, כלומר עם הצד הפתוח למטה על מגבת נייר כפולה ונותנים להם להגיר מעט נוזלים. 

את התוך חותכים לקוביות ומשאירים בצד. 

מורידים את הרגל של הפטריות – ניתן גם אותן לחתוך לקוביות ולהוסיף לקוביות הקישואים. 

קוצצים את הבצל. 

על מחבת רחבה מטגנים את הבצל במעט שמן זית ומטגנים עד להזהבה. מוסיפים את קוביות התוך של הקישואים ורגלי הפטריות הקצוצות לבצל לטיגון של כשתי דקות. מורידים מהאש ומצננים. 

מחממים תנור ל-180 מעלות. 

מכניסים לקערה בינונית את הטבורוג והמוצרלה, מוסיפים את הבצל, הקישואים והפטריות המטוגנים, מלח ושום ומערבבים יחד. 

על תבנית אפייה סטנדרטית מניחים נייר אפייה. 

ממלאים את הקישואים והפטריות ומניחים על נייר האפייה. מגררים את הפרמזן מעל ומכניסים לתנור ל-25 דקות בערך – תלוי בתנור. 

מוציאים ומגישים.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)