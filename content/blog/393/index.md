---
date: 2019-02-21 14:34:00+02:00
description: ???
source: https://www.haaretz.co.il/blogs/karenhaber/2019-02-21/ty-article/0000017f-f8f4-d47e-a37f-f9fce4dd0000
tags: דעות
title: מי אתם האנשים שעדיין יכולים לתמוך בנתניהו?
---

[איחוד התועבה](/news/elections/2019-02-20/ty-article/.premium/0000017f-f64b-d460-afff-ff6f1c910000) בין הבית היהודי, האיחוד הלאומי ועוצמה יהודית על גבי השטיח האדום שפרש להן נתניהו התרחש בלי שאף גורם בליכוד פצה פה. בעוד שרבים ממצביעי הציונות הדתית מאוכזבים ערכית מההחלטה של ביתם הפוליטי, חשוב לשים לב מי מברך על האיחוד המתועב זה עם חבורת גזענים חשוכים - הליכוד והימין החדש. למי מהציונות הדתית שמחפש בית פוליטי ימני אך לא מוכן לתת גושפנקה לגזענות - אין שם בית. 

זו לא רק הגזענות, אם כי בהחלט לא צריך יותר מכך. אלה הדעות החשוכות בנושא נשים, להט"ב ושוויון באופן כללי שצריכות להדאיג כל אדם סביר שחי בישראל. מעבר לעובדה שמינויו של בצלאל לשר החינוך הוא דבר שצריך להפחיד כל בר דעת ולעורר תהיה באשר ליכולת קבלת ההחלטות של ראש הממשלה, הצעד של נתניהו קובע את רף הסחיטה הקואליציונית והוא אינו מבשר טובות לאנשי הליכוד מבחינת "הכיבודים". אם זה האתנן כעת, מה יהיה בשלב המשא ומתן? לפי המפתח הזה כדי להקים ממשלה יצטרך נתניהו לשאת ולתת עם הימין החדש עד לפחות שני תיקים. גם יהדות התורה, ש"ס ואולי גם כולנו לא יסתפקו בפחות מכך. ומה יקבלו כל שתקני הליכוד? בוז ובושה, במקום הוד והדר. 

באוגוסט 1902 שלח רוטשילד מכתב להרצל בו הסביר כי הוא מסרב לתמוך בהקמת מדינה יהודית בארץ ישראל משום שהיא "תהיה לא-ליברלית, תנהג בהתנשאות, תהווה גטו עם כל הדעות הקדומות של הגטו, ותשלול זכויות ממי שאינם יהודים". נראה שהוא חזה את הממשלה שנתניהו מפנטז להקים אחרי מערכת הבחירות לכנסת ה-21. מיותר לציין שהרצל דמיין את הדברים קצת אחרת, וכמוהו גם מקימי המדינה, בוודאי לאור נוסחה הברור של מגילת העצמאות. 

לא לפני המון זמן, ב-1984, קמו חברי הכנסת של הליכוד כאיש אחד כשהח"כ החדש מאיר כהנא עלה לדוכן הנואמים בכנסת בעת השבעתו. כיום, ראש הממשלה ויו"ר הליכוד דואג להכנסת יורשיו וממשיכי דרכו של הרב. איפה זה שם אותו? ומה שעצוב עוד יותר היא הסיבה – נתניהו שורף את המדינה כדי להציל את עצמו. ניצחונו בבחירות, אם יתרחש, ייעשה תוך התאבדות של הליכוד והפיכתה למפלגת מנהיג חסרת עמוד שדרה. או בפרפרזה על דברי המשוררת מירי רגב: "את המהפכה של נתניהו גם שני יושבי הראש הבאים של הליכוד לא יצליחו לתקן". 

 עברו לתצוגת גלריהנתניהו. איחוד מתועב זה עם חבורת גזענים חשוכיםצילום: אמיל סלמןזה "הימין החזק" שמבטיח נתניהו. והוא יסתום את הגולל על האפשרות שתהיה כאן מדינה נאורה ביום מן הימים. אם יש משהו בו הצליח נתניהו הוא לקדם את חזונו העגום של רוטשילד עוד צעד קדימה. אפילו זאב ז'בוטינסקי היה מבטל את חברותו בליכוד לנוכח הצעד השפל הזה, שמבטיח ממשלה בתיבול גזעני. מי אתם האנשים שיכולים עדיין לתמוך בנתניהו? מתי תבינו שאנחנו כבר מזמן מגרדים את התחתית?