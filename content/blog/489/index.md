---
date: 2018-03-01 12:51:00+02:00
description: ???
source: https://www.haaretz.co.il/food/cookingwithkids/2018-03-01/ty-article/0000017f-f8f9-d2d5-a9ff-f8fdbd640000
tags: בישול
title: קדרה צמחונית מופלאה לשבת
---

מעולם לא הייתי צמחונית ובכל זאת תמיד הפריעה לי האסכולה של ספירת התוספות כמנות צמחוניות. כלומר המסר הוא ברור – זה סיפור של קרניבורים ואיכשהו זה תמיד נראה לי מאוד מנכס ולא מכבד. זה רק הלך והתעצם ככל שמעגל הצמחונים והטבעונים סביבי גדל, זה המשיך בהחלטה לצרוך פחות מוצרים מהחי ופגע בול בפוני כשהמרכזית הצהירה על צמחונות. 

מאז, האתגר שלי הוא להכין לה מנות שהן שלה והיא חולקת בהן אתנו, ככה שזו לגמרי הממלכה שלה. ובואו לא נדבר על האתגר התזונתי של חלבונים, ברזל וויטמינים כי גם את זה הקדרה המצויינת הזו פותרת. בכל מקרה, ככה הגענו לקדרה הבאה שגם משקיטה את הצורך שלי, שאף פעם לא בא על סיפוקו, להכין קדירות שכן חובבי הבשר בבית לא ממש אוהבים בשר קדירה מהטעם הכל כך טריוויאלי – "הוא נכנס בין השיניים".

מה שנחמד במתכון הזה הוא עצם היותו בסיסי ביותר ולכן מייצר גם המון הזדמנויות להחליף בין חומרי גלם ולגוון. הכל תלוי במה שיש בבית – ניתן ללכת על כיוון אסיאתי יותר, עם כרוב ניצנים ועלי קייל בתיבול של רוטב סויה או דווקא להוסיף חומוס וקארי ולתת טעם שזורק דווקא להודו. אפשר להוציא את הבטטות ולהוסיף גזר וכרישה, ובקיצור, זה הכל משחק של המצרכים שיש בבית.

והתוצאה? ריח של חמין, טעם של חמין אבל הרבה יותר קליל, טעים ובעיקר לא ממש מצריך חורף, כי זה, כידוע, כבר ממש אין. 

**חמין צמחוני (6 מנות עיקריות גדולות**)

 עברו לתצוגת גלריהחמין צמחוני צילום: קרן הבר **מה?**

1 כוס שעועית אדומה (או שעועית לבנה, או חומוס וכיו"ב קטניות)

2 בצלים

1/2 כפית סוכר חום

1 כוס גרגירי חיטה

1 כפית פפריקה אדומה מתוקה

1 כפית מלח

700 גרם תפוחי אדמה קטנים מאוד

1 שומר

300 גרם שורש ירושלמי (ארטישוק ירושלמי)

2 בטטות בינוניות

ראש שום שלם – לפרק לשיניים ולקלף

מלח ופלפל (אפשר גם 1/2 כפית צ'ילי מתוק מעורב עם 1/2 כפית קינמון)

ליטר ציר ירקות או מים

צרור עשבי תיבול קשור (צרור פטרוזיליה, אפשר גם עם ענף תימין ורוזמרין – בוקה דה-גארני)

6 ביצים

שמן לטיגון

**איך?**

 עברו לתצוגת גלריהצילום: קרן הבר משרים את הקטניות במים לפחות 7 שעות לפני ההכנה, עדיף לילה שלם.

מקלפים וקוצצים את הבצלים לקוביות.

לסיר גדול בעל תחתית עם פיזור חום טובה (אני מעדיפה סירי ברזל) שופכים מעט שמן לטיגון, מחממים ומוסיפים את הבצל. מנמיכים את האש ומדי פעם מערבבים, כאשר הבצל נעשה שקוף, מוסיפים 1/2 כפית סוכר חום ומניחים לבצל להתקרמל עוד כ-7 דקות.

שוטפים את הביצים ומבשלים אותן במים מומלחים עד שהן קשות (מביאים להרתחה ומבשלים עוד כ-9 דקות על אש נמוכה).

מסירים מהאש.

מסננים את הקטניות מהמים ושופכים אותן לסיר מעל הבצל.

שופכים את גרגירי החיטה לקערה קטנה, מוסיפים את שיני השום הקלופות, כפית מלח וכפית פפריקה – מערבבים ושופכים מעל הקטניות.

שוטפים ומקלפים את הבטטות, הארטישוק הירושלמי ומי שמעדיף גם את תפוחי האדמה – מניחים אותם מעל גרגירי החיטה.

שוטפים וקוטמים את השומר ומקלפים את השכבה העליונה – מניחים עם הירקות ומוסיפים את הביצים הקשות.

בשלב הזה ניתן להוסיף 4-5 תמרים או שזיפים למי שאוהב טעם מתוק יותר, זה הולך נהדר עם תערובת הקינמון והצ'ילי.

מתבלים במלח, פלפל ואם רוצים גם בתערובת הצ'ילי והקינמון.

מוסיפים את המים עד לכיסוי ומחזירים לכיריים, מביאים לרתיחה, מוסיפים את צרור עשבי התיבול, מעבירים את הסיר לאש קטנה ונמוכה, ומכסים במכסה. מניחים להתבשל לפחות שעתיים, מדי פעם בודקים שיש מספיק נוזלים.

אחרי שעתיים, מסירים את המכסה ונותנים לקדרה עוד כחצי שעה בישול ללא מכסה.

**טיפ קטן:** אם אתם לא מתכוונים לאכול את הקדרה מיד, אל תבשלו חצי שעה ללא מכסה עכשיו, אלא רק חצי שעה לפני ההגשה.