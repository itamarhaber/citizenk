---
date: 2017-01-10 10:26:00+02:00
description: ???
source: https://www.haaretz.co.il/food/cookingwithkids/2017-01-10/ty-article/0000017f-f89a-d460-afff-fbfe76780000
tags: בישול
title: עוגיות טחינה טעימות באופן פלילי
---

אני לא יודעת מי היה הראשון שחשב שיהיה נחמד לטחון גרעיני שומשום, אבל אין ספק שמגיעה לו תודה. טחינה היא מעדן, מזון–על ואושר צרוף ואין לי אלא להצטער על כל השנים שלא נתתי לה את מלוא תשומת הלב. כך או אחרת טחינה פרצה למחוזותיי בזכות 'הבנזוג', שגדל בבית בו כמעט כל ארוחה מתחילה בטחינה וסלט. אני התאהבתי, אצל הילדים זה בא בתקופות. 

מעבר לעובדה [שבטחינה](/food/recipes/2016-10-31/ty-article/.premium/0000017f-dc4d-d856-a37f-fdcd1bea0000), בטח משומשום מלא, יש המון סיבים תזונתיים, חומצות שומן חד בלתי רוויות והמון סידן, כמו גם ברזל, אבץ, מגנזיום ואשלגן, היא מתאימה את עצמה לאוכל מתוק ומלוח כאחד והיא בעיקר טעימה. אני מוסיפה אותה לסלטים, טובלת בה כל דבר בערך ואפילו ניסיתי להשתמש בה במקום ביצים במאכלים שונים, מודה שזה פחות תפס. 

חזרה לעוגיות הטחינה. כשהייתי בהיריון עם המרכזית, עסקתי בהכנת אוכל ואחותי תרמה לעניין מתכון לעוגיות טחינה שהיה מוצלח באורח יוצא דופן. אולי זה השילוב של מהירות, פשטות וטעם שהופך את העוגיות הללו לכל כך מוצלחות. כך או אחרת מצאתי את עצמי מכינה אותן המון, כל כך הרבה שלא יכולתי לעשות יותר. עברו כמה שנים מאז, החלטתי לחזור אליהן. 

שורה תחתונה: שניים מהילדים לא טעמו אותן וזה שטעם הודה שזה טעים אבל לא נדבק בחיידק ויש להניח שזה רק לטובה. למרות שהכלה היא בהחלט מיומנות הורית חשובה, איכשהו קינן בי הספק שזה לא תופס על 50 עוגיות טחינה. בקיצור, התחלתי לחלק – שכנים, חברים, טכנאים, הכל הולך. המסקנה? לא חייבים להכין עוגיות לילדים, פופולאריות זולה היא לא פחות חשובה ועליה להיות יותר מוערכת. 

 עברו לתצוגת גלריהלא חייבים להכין עוגיות לילדים, עוגיות הטחינה שליצילום: קרן הבר**עוגיות טחינה נימוחות (בערך 50)** 

**מה צריך?** 

200 גרם חמאה רכה (אפשר חמאת קוקוס כדי לטבען) 

3/4 כוס סוכר 

2 כפות תמצית וניל 

1/4 כפית מלח 

2 כפיות קליפת לימון מגורדת 

3/4 כוס טחינה גולמית 

2.5 כוסות קמח 

**איך מכינים?** 

מכניסים לקערת מיקסר את הסוכר והחמאה ומקציפים כ- 5 דקות עד שהתערובת הופכת תפוחה ובהירה. מוסיפים וניל, מלח, קליפת לימון וטחינה ומערבלים עד לקבלת תערובת אחידה. מוסיפים את הקמח בהדרגה 4-3 פעמים ולשים עד שמתקבל בצק שנראה כמו פלסטלינה. עוטפים את הבצק בניילון נצמד ומקררים כשעה. 

מחממים תנור ל- °180. בעזרת כפות, או בידיים, יוצרים עוגיות עגולות ושטוחות ומניחים על נייר אפייה, במרחק של כ- 1.5 ס"מ זו מזו. אופים כ- 15 דקות לקבלת עוגיות זהובות, מוציאים מהתנור ומניחים להתקרר (אחרת העוגיות ישברו ויתפוררו). לזרות אבקת סוכר מעל, מגישים או מאחסנים בקופסת עוגיות אטומה.