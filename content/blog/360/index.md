---
date: 2019-06-27 10:30:00+03:00
description: ???
source: https://www.haaretz.co.il/food/cookingwithkids/2019-06-27/ty-article/0000017f-f8bc-d2d5-a9ff-f8bc712e0000
tags: בישול
title: 'ז''רבו: עוגת השכבות ההונגרית שאתם חייבים להכין'
---

הצד ההונגרי של הבנזוג מתגאה, ובצדק יש לציין, במסורת הקולינרית האוסטרו-הונגרית. מסלט המלפפונים, דרך הכרוב הכבוש, הגולש וכמובן גולת הכותרת – ז'רבו. אותה עוגה שרקח השוקולטייר אמיל ז'רבו השוויצרי שעבד בקפה קוגלר (לימים ז'רבו) שבבודפשט במאה ה-18. שכבות של בצק פריך, ריבת משמשים, אגוזים ושכבת שוקולד מעל וביחד הם יוצרים חגיגה מופלאה של טעמים. הז'רבו של דודתו של בן הזוג, נעמי צרפתי ז"ל, היו שם דבר, אך למרות 20 שנים של זוגיות ההבטחה שהיא תלמד אותי להכין ז'רבו מעולם לא התממשה לצערי. 

כשבשבוע שעבר נתבקשנו להכין מאכל עדתי לערב שורשים של כיתה ז', בכלל לא היה לי ספק שז'רבו הוא התשובה. את הכלל של הבנזוג לא להכין משהו בפעם הראשונה לאורחים נטשתי בכניסה למטבח. הכנתי את עצמי לעבודה קשה, כי זה בילד-אפ הונגרי ידוע, וזה עבד כי ז'רבו לא קשה להכין, הוא רק דורש סבלנות. 

מסקנות ז'רבו? הבצק פריך, נוח וקל להכנה ולעבודה, הוא יהיה סלחני אם לא תחתכו נכון ותאלצו להוסיף לו טלאי בצק ליישור. את [ריבת המשמש](/food/cookingwithkids/2018-06-07/ty-article/00000181-22ff-d7db-a98f-a6ff1dac0000) כדאי בעיניי לטחון כדי שתהיה במרקם חלק. עקרונית הריבות ההונגריות לא מתוקות כמו אלה שניתן להשיג בישראל ולכן הונגרים אמתיים יכינו ריבת משמש בבית, גם אותה הייתי טוחנת למרקם חלק אבל זה עניין של טעם. אגוזי מלך זה עוד עניין כי יש מהם בז'רבו והרבה. במתכון המקורי האגוזים טחונים גס אולם מניסיוני עם בני אדם, אגוזים לא בהכרח מתקבלים טוב אצל כולם (מבחינת מרקם, לא מבחינת אלרגיה שזה משהו אחר לגמרי) ולכן, ביוהרה של אחת שעשתה אי אילו ז'רבואים למרות שלא כך היא, החלטתי ללכת על אגוזים טחונים דק. בעיניי, ואני אוהבת אגוזי מלך בכל צורה, המרקם הרבה יותר מוצלח בטחינה דקה, אבל זה עניין של טעם. ואפרופו טעם? טעים! 

 עברו לתצוגת גלריההז'רבו ההונגריצילום: קרן הבר**ז'רבו (תבנית מלבנית 22X31 ס"מ)** 

**מה?** 

**לבצק:** 

500 גרם (4 כוסות) קמח רגיל 

80 מ"ל (1/3 כוס) חלב 

25 גרם (2 כפות) סוכר 

25 גרם שמרים טריים 

250 גרם חמאה רכה בטמפרטורת החדר 

2 ביצים גודל L 

11 מ"ל (2 כפיות) תמצית וניל (יש מי שמעדיף 2 כפיות גרידת לימון, אבל זו גם לא העונה) 

**למלית:** 

350 גרם (כוס וכף וחצי) ריבת משמשים חלקה 

200 גרם (2 כוסות) אגוזי מלך טחונים דק (או קצוצים גס) 

100 גרם (1 כוס) סוכר 

**לציפוי שוקולד:** 

בדרך כלל שכבה דקה העשויה 100 גרם חמאה מומסת, 4 כפות אבקת קקאו, 4 כפות סוכר ו-4 כפות מים (ולערבב), אני מעדיפה שכבה עבה ועשירה יותר: 

200 גרם שוקולד מריר איכותי (עדיף מ-67% מוצקי קקאו ומעלה) 

200 גרם חמאה בטמפרטורת החדר 

**איך?** 

**לבצק:** 

לקערת מיקסר מכניסים את הקמח ומחברים וו גיטרה. 

בקערה קטנה טורפים את הביצים ותמצית הווניל. 

בסיר קטן מחממים מעט את החלב עד שהוא פושר, מסירים מהאש ומוסיפים את הסוכר והשמרים. 

מוסיפים את החמאה לתערובת היבשה, מפעילים את המיקסר ומפוררים את החמאה. מוסיפים את הביצים ותמצית הווניל ואת תערובת החלב, הסוכר והשמרים ולשים עד שנוצר בצק. את הלישה הסופית מומלץ לעשות ידנית, אם יש צורך מוסיפים עוד מעט קמח. 

מחלקים את הבצק לרבעים, מכדררים, עוטפים בניילון נצמד ומכניסים למקרר ל-20 דקות קירור (אפשר עד 24 שעות). 

 עברו לתצוגת גלריהצילום: קרן הבר**איך מרכיבים?** 

מסדרים 3 קעריות: אחת של אגוזים, אחת של ריבה ואחת של סוכר. אפשר כמובן לחלק מראש ל-9 קעריות כדי להיות מדויקים אבל אז יש הרבה מה לשטוף אחר כך. 

מחממים תנור ל-175 מעלות. 

משמנים את תבנית האפייה, מניחים נייר אפייה ומשמנים גם אותו. 

מקמחים משטח אפייה ומרדדים כדור בצק ראשון, אני מעדיפה להניח מתחת ומעל הבצק ניר אפיה זה מקל על הרידוד ועל ההנחה בתבנית. מרדדים עלה בגודל התבנית ומעבירים לנייר האפייה שבתבנית. 

בעזרת כף מורחים שליש מכמות הריבה על הבצק, מפזרים שליש מהאגוזים ושליש מהסוכר על הריבה. 

באותו אופן מרדדים את כדור הבצק השני ומניחים אותו על המלית. מעליו שוב מורחים שליש מכמות הריבה המקורית, מפזרים שליש מכמות האגוזים והסוכר המקורית ושוב חוזרים על אותו תהליך עם כדור הבצק השלישי. 

את כדור הבצק הרביעי מרדדים, מכסים את המלית ודוקרים בעזרת מזלג. 

מכניסים לתנור לכ-35 דקות עד שהבצק מזהיב כולו. 

מכבים את התנור, מוציאים את העוגה ומניחים להצטנן. 

 עברו לתצוגת גלריהצילום: קרן הבר**לציפוי:** 

בבן מארי (קערה המונחת על סיר ובו מים רותחים, תחתית הקערה אינה נוגעת במים ומה שבתוך הקערה מתחמם מהאדים) ממיסים את השוקולד. אחרי שהשוקולד נמס מסירים מהאש. 

מוסיפים את החמאה ומניחים לה להתחמם בחומו של השוקולד כ-30 שניות לפני שמתחילים לערבב ומערבבים עד להמסה מלאה של החמאה. 

יוצקים את הציפוי על העוגה, מנערים קלות את התבנית לציפוי מלא וישר. 

מכניסים לקירור לפחות ללילה, אפשר לזרז מעט את הקירור: מכניסים לשעתיים הראשונות למקרר ולאחר מכן לשעה בפריזר, אבל לא לשכוח להוציא או להגשה או חזרה למקרר. 

מוציאים מהמקרר, חותכים למעוינים, ריבועים או מלבנים קטנים ומגישים. 

 עברו לתצוגת גלריהצילום: קרן הבר לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)