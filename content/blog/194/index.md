---
date: 2020-11-26 09:00:00+02:00
description: ???
source: https://www.haaretz.co.il/blogs/karenhaber/2020-11-26/ty-article/0000017f-f8e1-d044-adff-fbf942550000
tags: דעות
title: נאום בעלי החיים של נתניהו מסביר את נתן אשל
---

לשם כתיבת הטור הזה גייסתי את האינטליגנציה, הקוגניציה והרגשות שראש הממשלה הכיר שיש בי למרות היותי אישה, כדי להגיד שאמנם [הנאום המביך שלו היה מביך](/captain/viral/2020-11-23/ty-article/.premium/0000017f-e206-d38f-a57f-e65627040000), אבל הרבה יותר מביכה אותי העובדה שלפחות 50% מאזרחי המדינה לא יצאו לרחובות לדרוש שיתפטר, משום שאין מקום להיעדר קוגניציה שכזה באיש ציבור, ועל אחת כמה וכמה ראש ממשלה במאה ה-21. 

נאומו האומלל של בנימין נתניהו יצר סערה זוטרה ולא יביא לכלום, בדיוק בשבוע שבו ציינו את היום הבינלאומי למאבק באלימות נגד נשים, בשנה שבה נרצחו 23 נשים, ובחודש בו שולשו הדיווחים על אלימות במשפחה בהשוואה לחודש המקביל אשתקד. 

תגובת ראש הממשלה שדבריו הוצאו מהקשרם נכונה במידת מה, כי דומה שמי שהוצא מהקשרו הוא ראש הממשלה. הנאום האסוציאטיבי שנשא מדאיג, שלא לומר מפחיד, ומעלה ספקות לגבי הכשירות הקוגניטיבית שלו עצמו. הוא היה צריך לסיים את פליטת הפה הזו כמה שיותר מהר, ובמקום זאת בחר להסביר את עצמו. אלא שההסבר הסביר מצוין איפה הוא נמצא על הסקאלה של שוויון - הרחק מאיפה שהיינו רוצים, אבל בדיוק איפה שאנחנו עומדים. רחוק מהמהפכה שמתרחשת בעולם. 

בסופו של דבר, הנאום הזה נתן הסבר מצוין לכל 11 שנות שלטונו של נתניהו ומדיניותו המפלה לרעה נשים; הסבר מצוין להסתרת נשות מפלגתו בקמפיינים, היעדרן של נשים מקבינט הקורונה; היעדר ייצוג שוויוני בעמדות בכירות במוסדות ציבוריים; התעלמות מחובת הייצוג ההולם (ושלום להחלטה 1325 של האו"ם, היא חגגה 20 לפני חודש). נאומו מסביר גם את נתן אשל, גיל שפר, אילן שמואל, דיוויד קיז - מקורבים ששמם נקשר לפרשיות הטרדה מינית. ובכל זאת לא רק שנתניהו לא גינה, במקרה של אשל הוא גם אימץ בחום. 

איך שלא נסתכל על זה, למעלה מעשור מכהן נתניהו כראש ממשלה ולמעשה מספר ההתייחסויות שלו בנושא נשים, שוויון או המאבק באלימות נגדן, הוא כל כך נמוך שאפשר לספור אותן על יד אחת וזה די נורא כשחושבים על מספר המקורבים אליו שנקשרו בפרשיות של הטרדה מינית. ואם זה לא מספיק אם אפשר לומר משהו ברור על עידן נתניהו הוא הדרדרות מעמדן וגם ביטחונן האישי של נשים בישראל. הנאום הזה מסביר גם את זה. 

במקום שבו נתניהו היה יכול לפנות לציבור הישראלי, להעלות מודעות, לגייס למען מטרה, ולהכריז סוף-סוף על שינוי סדרי עדיפויות ותיעדוף תקציבי, הוא בחר להחזיר אותנו אחורה לימים שבהם באופן כללי דיברו על נשים וזכויות. גרוע מזה, התוכנית לטיפול באלימות נגד נשים ואלימות במשפחה מעולם לא תוקצבה. מעולם. דמיינו שראש הממשלה היה אומר משהו בנושא. אבל הוא לא. הוא גם לא יכול/רוצה להעביר תקציב ובטח שלא להעביר הקצבות. כל זה כי לנתניהו לא אכפת. 

אפילו הניסיון לייחס לראש הממשלה חמלה לנשים (כמו לבעלי חיים) לא עובד, משום ש(תראו מופתעים) – נתניהו לא עושה כלום גם בנושא הזה. לא "חוק קאיה", לא המשלוחים החיים, לא שימוש בפרווה ולא שיפור התנאים בלולים. כלום, נאדה. לא לוחם לזכויות בעלי חיים, לא לוחם צער בעלות חיים, לא לוחם כלום. רק בונה על זה שהקוגניציה של כולנו השתבשה. 

בהנחה שנשים, ילדים ואולי גם זקנים הם בעלי חיים - גם להטב"קים, שמאלנים, ערבים, קיבוצניקים ואפילו פלסטינים (וסליחה אם שכחתי עוד ציבורים שנתניהו לא רואה בהם שווי זכויות) הם בני אדם, עם קוגניציה ורגשות ואפילו הכרה. אם רצוננו בשוויון - יש כאן מכשול רציני בדמות ראש ממשלה. השוואת נשים לבעלי חיים היא פחות או יותר הבעיה האחרונה שלנו.