---
date: 2018-08-12 11:43:00+03:00
description: ???
source: https://www.haaretz.co.il/blogs/karenhaber/2018-08-12/ty-article/0000017f-f8e7-d887-a7ff-f8e73e9b0000
tags: דעות
title: חזק מול החמאס אבל פוחד מדגל?
---

לו כל [עשרות אלפי המפגינים](/news/politi/2018-08-11/ty-article/0000017f-f3f9-d887-a7ff-fbfd18c10000) במוצאי שבת נגד חוק הלאום, בתי ואני בתוכם, היו צועדים בדממה, ללא דגלים, ללא קריאות וללא שלטים, עדיין ההפגנה היתה נצבעת בדה-לגיטימציה ולא היתה נחסכת ביקורת על חוסר הנאמנות המשתמעת מעצם ההפגנה. הסיבה פשוטה חוק הלאום נועד בדיוק לזה, לקבוע את יהדותה של המדינה לפני היותה דמוקרטית. דגלי פלסטין, קריאות על שאהידים או על פדיון פלסטין הם לא הנקודה, מי שבא אתמול להפגנה, הגיע למחות על אי צדק וחוק גזעני ולהפגין בעד שוויון ודו קיום. זו עמדה אזרחית לגיטימית שממשלת ישראל וראש הממשלה בראשם חושבים שהיא ראויה להוקעה. 

ההפגנה אתמול הוכיחה שעדיין יש מספיק בני אדם בישראל שמוכנים להילחם על היות המדינה מדינת כל אזרחיה מול ממשלה המעוניינת לייצג את היהודים שבאזרחיה בלבד. בפרפרזה על ראש הממשלה: אין עדות טובה יותר לנחיצות ביטולו של חוק הלאום מההפגנה הזו, שהוכיחה שעוד יש ישראלים שרוצים פה מדינה דמוקרטית. 

אני הייתי בהפגנה אתמול, דגלי פלסטין שהונפו לא מאיימים עליי וגם לא הקריאות על שאהידים או פדיון פלסטין. לא באתי אתמול לכיכר לדרוש הומוגניות, באתי אתמול לדרוש שוויון. דגל פלסטין בהפגנה אתמול הוא בגדר "תראו – ציפור!", מה שעומד על הפרק הוא חוק הלאום, חוק אנטי דמוקרטי, שפוגע בשוויון האזרחי במדינת ישראל ושולל מלא יהודים את הזכות להגדרה עצמית. הנקודה האמתית היא שקריאות ודגל פלסטין הם בגדר שבריר תפאורה, אפשר לאהוב אותה ואפשר לא, אבל במרכז הבמה עומד חוק הלאום. 

בניגוד ל[ספין של נתניהו](/news/politi/2018-08-12/ty-article/0000017f-f446-d887-a7ff-fce66d7a0000), המפגינים שהגיעו אתמול לא רוצים להפוך את המדינה לישראלית-פלסטינית, הפגנה היא קריאה רועמת לשוויון בתוך מדינת ישראל מתוך הכרה במדינת ישראל. חוק הלאום שלל ממני סופית את היכולת להתגאות בישראליותי, אבל עודני מאמינה, בעיקר אחרי ההפגנה אתמול שהחזירה לי את האמון בסולידריות אזרחית פה בישראל. במקום שבו הפגינו אתמול למען דמוקרטיה, הממשלה הישראלית לא מעזה לעוד וגם לא התקשורת. הכותרות הראשיות כמעט בכל כלי התקשורת הפכו קריאות ספורדיות למהות כשהמהות היתה עשרות אלפים מאוחדים בקריאה לשוויון. 

 עברו לתצוגת גלריהאין עדות טובה יותר לנחיצות ביטולו של חוק הלאום מההפגנה הזו, שהוכיחה שעוד יש ישראלים שרוצים פה מדינה דמוקרטיתצילום: AMMAR AWAD/רויטרסעשרות אלפים צעדו אתמול בלי דגלים, עשרות אלפים קראו לביטול החוק, מעטים הוסיפו קריאות משלהם. קריאות לגיטימיות, דגלים לגיטימיים, חלק ממה שאמור להיות חופש הביטוי בישראל, גם אם הממשלה לא רואה אותו ככזה. הטענה שאין שליטה על מה שאנשים מביאים להפגנות לא יכולה להיות לגיטימית רק כשהיא מגיעה מימין. ראש ממשלה, שצעד בשעתו ומאחוריו ארון המתים של הציונות והסביר שאינו יכול להיות ערב לכל פרובוקציה, הפך להיות מבוהל סדרתי מקטגוריה שניתן לקרוא לה: "דברים שרואים בהפגנות". 

דגלי פלסטין, שלטי מפגינים וגיליוטינה מקרטון מבהילים את מי שמכנה עצמו "חזק", בעוד הוא נושא ונותן עם החמאס תחת אש תוך [הכחשה גורפת](/news/politics/2018-08-10/ty-article/.premium/0000017f-f882-ddde-abff-fce7e6c40000) שמעמידה את אמינותו בספק. אם דגל פלסטין מקפיץ אותו, רק דמיינו איך הוא בקרבת אנשי חמאס. אבל תבהלת ראש הממשלה ראש הממשלה היא שולית, חשוב יותר להזכיר ששוויון הוא גם השוויון בזכות להפגנה מתוך ביטחון בחוזקה של הדמוקרטיה להכיל מנעד רחב של דעות. 

עשרות האלפים שהגיעו אתמול היו תמונת מראה לממשלה, ציבור שלם ומיוזע שצעק לשוויון, שקרא לביטול החוק, שעמד יחד, משפחות דרוזיות, בדואיות, ערביות ויהודיות והראה שאפשר אחרת, בסולידריות וללא פילוג. באחד מרגעי ההפגנה הצטופפנו בישיבה על מדרגת בטון, איש מבוגר הגיע ומיד הצטופפנו לארגן מקום. "איך מצאתם לי מקום? היה צפוף", הוא שאל, "ההפגנה הזו היא כי יש לכולנו מקום", עניתי. וזו בדיוק מהות ההפגנה. חוסר היכולת להכיר בשונות של כולנו בתוך מדינת ישראל מביאה לחוסר שוויון שאם לא נעצור אותו יתפוצץ לנו בפנים, כלומר בפנים היהודיות שלנו, לתפארת וגו', או שלא.