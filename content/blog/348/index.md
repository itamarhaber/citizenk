---
date: 2019-08-08 19:34:00+03:00
description: ???
source: https://www.haaretz.co.il/food/cookingwithkids/2019-08-08/ty-article/0000017f-f8cd-d318-afff-fbef90490000
tags: בישול
title: פסטת ירקות שורש שאוכלים כל השנה
---

אם עד לאחרונה קיץ עשה לי חשק בעיקר לפירות, הקיץ המהביל האחרון גרם לי דווקא לחשק בלתי מוסבר לירקות וכמה שיותר צבעוניים יותר טוב. על השולחן עולים לקאמבק סלטים שמזמן לא שזפה עין אדם בביתנו, אבל הם תמיד נראים לי טריוויאליים מדי כדי לשתף את מתכונם. אבל אחת הבשורות הכי משמחות עבורי הוא הגזרים הצבעוניים שניתן למצוא אפילו בסופר השכונתי. כל הצבעוניות הזו עושה חשק להיכנס למטבח, בעיקר אם מוסיפים לעסקה סלק, שמסתבר שיש כל השנה כבר די הרבה זמן.

אחרי שחגגנו על כל מה שסלק (למעט קציצות סלק שמתכונן יעלה בשבוע הבא כי השבוע הן חוסלו עוד לפני שהספקתי להכין רוטב יוגורט), השבוע אנחנו עם מתכון שיש להניח יעורר מחאה כי "ירקות שורש הם לחורף". אז באנו להפריך את המיתוס חמושים במזלג וחוש טעם. מסתבר שאם לא מקשיבים לאקסיומות וממשיכים להיות ספקנים מגלים שכמו שאפשר לאכול דג עם יין אדום (בחיי), אפשר לאכול ירקות שורש בקיץ ואפילו ליצור מנה מעודנת, טעימה, משביעה וצבעונית שכיף לאכול אותה חמה וגם קרה.

בלי להיות מקובעים, או להצהיר נאמנות, בואו פתוחים, יש מצב שתגלו שמוסכמות שזה לא משהו שתמיד יש לעקוב אחריו.

**פסטת ירקות שורש (4 מנות)**

 עברו לתצוגת גלריהצילום: קרן הבר **מה?**

2 סלק

1-2 בצל

2 קישואים בינוניים

2 גזרים כתומים

2 גזרים צהובים

1/4 כוס (60 מ"ל) שמן זית

2 כפות (30 מ"ל) חומץ בלסמי

מלח

פלפל

500 גרם ספגטי (או כל פסטה אחרת)

מעט שמן זית לטיגון

7-8 שיני שום כתושות

1/3 כוס יין לבן יבש

1 כדור מוצרלה פרסקה חתוך לקוביות

פרמזן לפי הטעם

חופן פטרוזיליה קצוצה (לא חובה)

**איך?**

 עברו לתצוגת גלריהצילום: קרן הבר מחממים תנור ל-170 מעלות.

שוטפים ומקלפים את סלק והגזרים.

קוטמים את הסלק בשני קצותיו, חותכים לחצי וכל חצי ל-4 פלחים.

קוטמים את הגזרים, חוצים לאורך וכל חצי חותכים לרוחבו כך שיתקבלו אצבעות גזר בנות כ-5 ס"מ.

שוטפים את הקישוא. אם הקליפה יפה אין צורך לקלף, קוטמים את קצותיו, חוצים לאורך, חוצים כל חצי שוב לאורכו וחותכים לרוחב כך שיתקבלו אצבעות בנות כ-5 ס"מ.

מקלפים בצל, או שניים, שוטפים וחותכים כל אחד ל-8 פלחים.

לקערה גדולה מוזגים את השמן והבלסמי, מכניסים את הירקות בנפרד לתערובת השמן, (את הסלקים אחרונים) מערבבים היטב ומניחים על תבנית תנור מכוסה בנייר אפייה. מתבלים במלח ופלפל לפי הטעם.

את שמן הזית והבלסמי שנשארו בקערה משאירים בצד.

מכניסים את תבנית הירקות לתנור. אחרי חצי שעה הופכים את הירקות ונותנים להם עוד כ-20 דקות בתנור.

בינתיים מבשלים את הפסטה לפי הוראות היצרן.

כאשר הירקות מוכנים מוציאים את התבנית מהתנור.

במחבת גדולה מחממים מעט שמן זית, כשהשמן חם מוסיפים את שיני השום הכתושות עד להזהבה, מוסיפים את הירקות, מטגנים כדקה, מוסיפים את היין ומביאים לרתיחה. מנמיכים את האש ומניחים לאלכוהול להתאדות, מוסיפים את השמן והבלסמי שנותרו וסוגרים את האש.

מוסיפים את הספגטי ומערבבים, מוסיפים את המוצרלה ומערבבים. מחלקים לקערות הגשה, מפזרים פרמזן מלמעלה ואם רוצים גם פטרוזיליה קצוצה ומגישים.