---
date: 2021-01-12 14:33:00+02:00
description: ???
source: https://www.haaretz.co.il/family/homeschooling/2021-01-12/ty-article/.premium/0000017f-f899-d318-afff-fbfb490a0000
tags: חינוך
title: במקום להאשים את הילדים, למדו אותם לקחת אחריות
---

באחת הפעמים שהעליתי סביב שולחן האוכל בעיה חוזרת ונשנית שמתרחשת בבית, שלמרות אי אילו שיחות אף אחד לא לקח עליה אחריות והיא המשיכה להיות מטרד שרק אני טיפלתי בו, זרק הבכור בכעס: "מה את רוצה ממני? אני לא אשם". התשובה שלי היתה פשוטה: אני לא מבקשת הודאה באשמה, רק לקיחת אחריות.

עזבו את זה שהמילה אשמה מעולם לא נאמרה, ובטח שום דבר לא כוון לאדם ספציפי; מה שהטריף אותי זה השימוש במילה אשמה - מי לעזאזל דיבר על אשמה? כאדם שהמילה אשמה שנואה עליו, לא הצלחתי להבין איך היא חדרה את קירות ביתי, אבל הנה, זה קרה. דישה וחיטוט בשאלה, הביאו אותי לחשוב שהבכור בחר במילה אשמה, מפאת הסיבה הפשוטה שמישהו בבית חמק מאחריות - ובסופו של דבר כל שנותר הוא אשמה. בכל אופן הפסקתי לדבר על זה, אחרי כמה חודשים נפסקה הבעיה. מי מבני הבית לקח אחריות (עדיין אין לי מושג מי זה היה, וממש לא אכפת לי) והלקח הופנם.

כאמור, אני שונאת את המילה אשמה. בעיניי היא חסרת ערך. לעומתה, אחריות, מציעה הרבה יותר אפשרויות ובעיקר גלום בה פוטנציאל חיובי להתקדמות ושיפור אנושי, גם במישור האישי ובהכרח גם במישור החברתי והלאומי. דרך נוספת להבחין בין אשמה ואחריות היא בהסתכלות על המיקוד בזמנים, בעוד שאשמה מדברת על העבר ומתמקדת באירוע שהתרחש, לקיחת אחריות פונה לעתיד ולו משום שהיא מסיקה מסקנות שאימוצן יסייע בעתיד. אשמה היא כל כולה טרגדיה, בה תמיד יש קורבן ולעיתים קרובות גם עונש והיא מסתיימת עם ריצוי העונש, אם ניתן, לכן מראש כל אדם יטה לברוח מאשמה ולהטילה על אחר. אין שום דבר פרודוקטיבי באשמה.

 TEDx Talks**אחריות כצו מוסרי**

אחריות מתחילה במחשבה מאוד יפה - שיש ביחיד כוח לשנות, שביקורת זה בסדר ובעיקר שהחיים מלאים בכישלונות וטעויות. אם יש משהו טוב בטבעם המוזר של החיים, הוא שבאמצעות לקיחת אחריות נדע להתמודד נכון יותר בפעם הבאה, ויותר מכך - נהיה מצוידים טוב יותר למסע המכונה חיים. 

ככל שילד קטן יותר תחומי האחריות שלו מצומצמים למדי, אך אם נשכיל להעניק לו אחריות בקצב שלו ובהתאמה לגילו ונתווך לו מילולית את המצב, נסלול את הדרך הטבעית לקחת אחריות כמובן מאליו. אם למשל ילד שפך מיץ, הרי שכעס והטלת אשמה יביא אותו לאמץ טכניקות של הטלת אשמה או האשמה עצמית. אבל אם במקום, נגיד שזה באמת מצער מאוד ונבקש ממנו לעזור לנקות במקום לכעוס עליו, נהיה הרבה יותר פרודוקטיביים וגם נייצר אצלו את הקישור בין האירוע וההשלכות לגביו. אם נדבר איתו בשלווה על הסיטואציה כדי להבין את הגורמים, נוכל לסייע לו להבין מה היתה הטעות ואיך לתקן. אם למשל הוא צפה בטלוויזיה ולא שם לב שהוא לא הניח את הכוס על השולחן, נוכל להציע לו מראש פתרונות אפשריים. אולי הוא לא יישם בפעם הבאה, אבל אם נהיה עקביים - מתישהו הוא כן.

אנחנו לא פעם מציגים לילדים את המושג אחריות בשלב מאוחר יחסית, וזה חבל כשחושבים על זה. אין ספק שלמידת אחריות היא משהו הדרגתי, אבל אם נשכיל לתווך אותה בהתאמה לגיל הילד ייטול יותר אחריות ככל שיתבגר. בסופו של דבר אחריות כצו מוסרי היא משהו שאם לא נלמד הלכה למעשה, היא לא תגיע משום מקום. הסביבה שלנו מלאה באנשים שבורחים מאחריות: זה מגיע עד לראש ממשלה, אבל לא פוסח על מרבית המערכות. לא סתם הפכה "האשמת הש.ג." למטבע לשון. למעשה רק אם נתכוונן לטעת בילדינו אחריות נוכל להיות בטוחים שעשינו הכל כדי שיהיו בוגרים טובים יותר שמהם גם יצמחו מנהיגים טובים יותר.

הנה עוד דוגמה, אולי מתחום האחריות החברתית המונעת אם תרצו: דמיינו שילדים יגדלו לא מתוך הנחה שאנשים עלומים אשמים בזה שהמדינה מלוכלכת, אלא שעליהם מוטלת האחריות לא ללכלך. נכון, הם לא אשמים בלכלוך, אבל האחריות היא הכוח לשנות ולדאוג שיגדלו כאן אזרחים שלא ילכלכו. כשיש אשם, יש אחראי עלום ולמרבה הפלא (או שלא) הוא מעולם לא לקח אחריות. 

כשהכל הוא "טרגדיה" יש אשם ויש קורבן ואין מה לעשות כי "זה משמיים". כשמבינים שהחיים מלאים בטעויות וכשלים ושלא הכל בשליטה שלנו, לוקחים אחריות - שמאפשרת לתקן ולנסות למנוע. ברור שהקלישאה "להצלחה יש אבות רבים ולכישלון אף לא אחד" נכונה, זה מה שקורה בחברה שאינה מגדלת ללקיחת אחריות. בסופו של דבר זו גם ההבנה לא רק של האחריות הפרטית, אלא גם החברתית, והיא בהחלט ערך שצריך לתפוס מקום מרכזי אצלנו כהורים ובמערכת החינוך. למרבה הצער היא נעדרת משם באופן מעציב למדי.

*מוזמנים לשלוח שאלות ונושאים לדיון למייל [LegadelBabait@gmail.com](mailto:LegadelBabait@gmail.com)*

לחצו על הפעמון לעדכונים בנושא:
------------------------------

* [הורות](/ty-tag/parenthood-0000017f-da26-d938-a17f-fe2ebef50000)
* [חינוך](https://www.themarker.com/ty-tag/0000017f-da2f-d494-a17f-de2f87270000)