---
date: 2021-09-21 09:30:00+03:00
description: ???
source: https://www.haaretz.co.il/family/homeschooling/2021-09-21/ty-article/.premium/0000017f-f8db-d318-afff-fbfb11f90000
tags: חינוך
title: חינוך הוא הכוח הגדול ביותר שלנו להצלת האקלים. למה אנחנו מחכים?
---

אחד הקשיים שמעורר משבר האקלים, מעבר לצורך להתמודד ולצמצם נזקים כבר אתמול, הוא האיום על כל מה שאנחנו מכירים. מול התחזיות המדעיות שמנבאות עתיד די נוראי למרבית האנושות, בוודאי לאוכלוסיות המוחלשות, רובנו רוצים לטעון שאין לנו קשר למצב ומעדיפים פחות או יותר להמשיך באותה השגרה, מול חוסר הוודאות המפחיד שלפנינו. אלא שכל דקה שמתבזבזת בהכחשה ובלי היערכות מחדש ושבירת קונבנציות, גם חינוכיות, לא רק תורמת למצב ולהתמהמהות מקבלי ההחלטות, אלא מותירה את ילדינו בתוך בורות אקלימית, שפועלת לרעתם. 

לחינוך יש תפקיד מרכזי ביכולת שלנו לצמצם נזק, לבחור מנהיגים שישנו סדר עדיפויות ולהתחיל תהליך ריפוי, שאולי לא ימנע את הנזק, אבל יאפשר לאנושות להמשיך לחיות על כדור הארץ. חינוך למודעות ושינוי אקלימי הוא חלק בלתי נפרד מחינוך לאזרחות, וככל שנפנים את זה מהר יותר, כך נוכל לקדם שינוי, בניסיון לתקן נזק שאנחנו חלק מהגורמים ליצירתו. 

רובנו לוקים כיום בהכחשה וחוסר מוכנות לקבל את העובדה שהקדמה והניצול חסר המעצורים של משאבי כדור הארץ - בין היתר של ההורים שלנו והמנהיגים של הדורות הקודמים - הם חלק מהגורמים שהביאו אותנו לשיאים של מסחריות וצריכה חסרת תקדים. אנחנו יכולים לחכות להחרפה שתפגוש אותנו לא מוכנים, ואנחנו יכולים להבין שעל הדור שלנו, ההורים של היום, מוטלת משימת השינוי התודעתי. אנחנו עשויים להרגיש קטנים מאוד וחסרי חשיבות ביחס לעולם, אבל זו גישה תבוסתנית שבוודאי לא תביא לשינוי. אנחנו יכולים לחכות שבתי הספר יתעשתו, ויבינו שהם חוטאים למציאות כשהם לא מעלים את הנושא האקלימי והאזרחי לראש סדר העדיפויות. אנחנו יכולים לחכות שמשהו או מישהו עם יותר משמעות יתחיל לעשות כדי שנרגיש שאנחנו חלק ממשהו גדול יותר. אבל האם זה יעזור לילדים שלנו?  

דווקא התא המשפחתי יכול להיות גרעין פעולה משמעותי. יש לנו אחריות כלפי ילדינו, ויש לנו יכולת לייצר שינוי שיכול להניע שינוי גדול יותר; זה אולי נשמע לא הרבה, אבל תתפלאו לגלות כמה זה משפיע. במקום להיאחז בבורות ובהכחשה, בואו נתחיל בקריאה על הנושא מתוך מקורות מהימנים - חלק מהטאטוא שלנו את בעיית האקלים מקורו בחוסר מודעות גם של אנשים משכילים ביותר. אחרי שנקבל תמונה קצת יותר ברורה, ראוי לחשוב איך נכניס את הנושא לתודעה המשפחתית. כמו כל שינוי באורח החיים או בדפוסי התנהגות, נדרשת הסתגלות, אך השינוי הזה, כל שינוי, אפשרי כשיש רצון. החשוב הוא שאלה שינויים שגם מסייעים במאמץ וגם מאפשרים לילדינו להשאיר את הבורות מאחור - ללמוד יותר, להבין וגם לפעול. 

**מה אנחנו יכולים לעשות כהורים וכמשפחה? הדברים הקטנים שיניעו שינוי ולא מחייבים שינוי מפליג באורח החיים:** 

**לדבר על זה:** זה אחד הדברים הכי חשובים ביותר, משום שזה מה שמעלה מודעות - לדבר על זה עם חברים, מכרים, קולגות ובשיחות אקראיות. המטרה היא לא להפחיד, אלא להניע ולייצר מודעות. ככל ששיח נעשה רחב יותר, ככל שנושא יותר חשוב לאנשים - כך תהיה תזוזה בדעות, בדרישות, שינוי בקריטריונים לבחירת נבחרים פוליטיים, שינוי בהרגלי הצריכה. השיחה המשמעותית מכל היא עם הילדים; חשוב להגיד את האמת [באופן מותאם גיל](/family/parentsforclimateisrael/2020-11-01/ty-article/0000017f-f8d5-ddde-abff-fcf599300000), מפני שזה נושא שיכול להביא בנקל לחרדות ולכן יש לדבר על זה נכון ובאופן בונה, תוך הדגשת יכולת הפעולה וההשפעה שלנו. 

**למנוע בזבוז משאבים בבית:** זוכרים את הקמפיינים למניעת בזבוז חשמל וחסכון במים, שהופצו כשאנחנו היינו ילדים? זה הזמן להיזכר - לכבות אור מיותר, לכבות מחשב כשמסיימים לעבוד, להוציא מטענים כשלא מטעינים, להשתדל לא להדליק אור אם אין צורך, למתן שימוש במזגנים, לעשות מקלחות מהירות ולוותר על אמבטיות, לא להשתמש בתוכניות השרייה במדיח, לא להפעיל מכונות כביסה לא מלאות, לוותר על מייבש כביסה כשאפשר (ובארץ לרוב אפשר). 

**לעבור למסגרות תשלום ללא נייר דרך האינטרנט:** חשבונות בנק, ארנונה, מים, חשמל וגז - אין צורך בכל הניירת. 

**לשתף את הנושא ברשתות החברתיות:** אם הרשתות החברתיות הן כיכר העיר החדשה, אז הן המקום לשתף מה אתם עושים, מחשבות, מאמרים מעניינים שקראתם - זו דרך נפלאה לייצר שינוי אפילו בלי לזוז מהספה. 

**להעלות את הנושא בעבודה:** כדי ליצור שינוי ארגוני, צריך ליצור מודעות. תקופת הקורונה מסייעת ללא מעט מקומות עבודה לראות דברים אחרת: לא חייבים לטוס אם אפשר לבצע פגישות אונליין, לא מוכרחים לייצר כנסים בינלאומיים פיזיים כשאפשר לשמור על מתכונת וירטואלית, ועוד. מה קורה אצלכם מבחינת שימוש בכלים חד-פעמיים? מחזור נייר? מחזור אריזות? האם נעשים כל המאמצים לחסוך בחשמל ובמים? לדבר על אפשרות לעבוד מהבית - זה בהחלט מסייע להוריד את טביעת הרגל הפחמנית כשאנחנו נוסעים פחות לעבודה ואם נוסעים - האם יש carpool או נסיעות משותפות? 

**לחשוב ירוק:** לצמצם טיסות ולחשוב היטב לפני שמזמינים טיסה, לתרום לארגונים שמקדמים את הנושא, לצרוך נבון ופחות: לצמצם את צריכת המזון מהחי, לצרוך מוצרים מקומיים, לקנות מוצרים עם כמה שפחות אריזות, להימנע מניילונים ולהשתמש בשקיות בד - ואם יש כבר ניילון לא לזרוק, אלא להשתמש בשימוש חוזר - למחזר נייר, פלסטיק, אריזות, לקנות אריזות מילוי, לצמצם בזבוז מזון; לא להתניע את הרכב סתם כשאפשר ללכת ברגל, לצמצם צריכת פלסטיק ומוצרים מזהמים (חיתולים, מגבונים ואפילו מגבות נייר), להשתמש בחומרי ניקוי ידידותיים לסביבה, למסור הלאה רכוש שלא צריך, לרכוש יד שניה, להשתמש בבקבוקי מים רב פעמיים, בבית לא להוציא כוס בכל פעם ששותים משהו, אלא לנסות להשתמש באותה כוס לאורך היום ואם אפשר, כדאי לגדל בגינה/גינה קהילתית/מרפסת/אדן החלון איזה ירק או שניים. 

*מוזמנים לשלוח שאלות ונושאים לדיון למייל [LegadelBabait@gmail.com](mailto:LegadelBabait@gmail.com)*

לחצו על הפעמון לעדכונים בנושא:
------------------------------

* [הורות](/ty-tag/parenthood-0000017f-da26-d938-a17f-fe2ebef50000)
* [הורים](/ty-tag/parents-0000017f-da26-d432-a77f-df3ff15e0000)
* [חינוך](https://www.themarker.com/ty-tag/0000017f-da2f-d494-a17f-de2f87270000)
* [משבר האקלים](/ty-tag/climate-crisis-0000017f-da29-d938-a17f-fe2b59e90000)