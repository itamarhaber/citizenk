---
date: 2018-02-06 08:30:00+02:00
description: ???
source: https://www.haaretz.co.il/blogs/karenhaber/2018-02-06/ty-article/0000017f-f899-d044-adff-fbf991720000
tags: דעות
title: גרמניה האחרת וישראל האחרת גם
---

החוק הפולני החזיר, בוודאי בארץ, את הדיון בשואה ובלקחיה לסדר היום. בעוד החוק הפולני מלהיט את היוצרות בישראל, הוא מתקבל בשוויון נפש בגרמניה ולא בכדי. גרמניה, בניגוד לכל נטייה אנושית טבעית להפחית באחריות במצבים שליליים, והשואה היא בוודאי מקרה קיצוני, אינה מטשטשת את תפקידה, אלא לוקחת את האחריות כמחוללת השואה. לכן, משפט כמו: "אכן, מחנות ההשמדה בפולין הוקמו והופעלו על ידי הגרמנים, ואסור לאפשר להם לחמוק מאחריות זו", הלקוח מ[תגובתו של שר החינוך](https://www.facebook.com/NaftaliBennett/photos/a.656000644421607.1073741830.396697410351933/1695719233783071/?type=3&theater) לביטול ביקורו בפולין, מחוסר בסיס ובעיקר מעיד על בורות, או שמא היבריס יהודי. 

[החוק הפולני](/news/world/europe/2018-02-01/ty-article/0000017f-db27-db5a-a57f-db6f35a60000) מרגיש כמו whitewash, ניסיון למזער את ההשתתפות הפולנית בשואה ובפשעי הנאצים. לעומתו [תגובתו של שר החוץ הגרמני](/news/politics/2018-02-03/ty-article/0000017f-db5d-db22-a17f-fffdc9ea0000), זיגמר גבריאל, בטוויטר שגרמניה היא האחראית הבלעדית לשואה ולפשעי הנאצים מראה את ההבדל בהתמודדות של שתי המדינות עם תקופה אפלה בתולדות האנושות שאין באמת דרך אנושית להכיל אותה. כמה הגרמנים מתעסקים בעברם? ובכן, עובדתית לתופעה הזו אפילו יש שם, אם כי לא פשוט להגות אותו – [Vergangenheitsbewältigung](https://de.wikipedia.org/wiki/Vergangenheitsbew%C3%A4ltigung), שמשמעותו המאבק להתרומם מעל העבר השלילי. 

השואה היא אמנם נקודת קצה בהתנהגות האנושית ולכן באופן טבעי מעוררת אמוציות, אבל אסור להחריג את השואה מהדיון, היא לא יכולה להיות טאבו. "מי שאינם זוכרים את העבר נידונו לחזור עליו" אמר ד'ורג' סנטיאנה וצדק. הזיכרון אינו בא לידי ביטוי רק בזיכרון ובהנצחה, הוא גם בהתמודדות היומיומית עם לקחי השואה וההבנה שנקודת האפלה הזו, לא נוצרה מריק ולכן מוכרחים להשוות, בגדר מי שנכווה ברותחין וגו'. 

תהליך ההתמודדות של גרמניה מורכב וקצרה היריעה הזו מלהכיל, אך בעיניי הוא חשוב ובאופן שנפלא מבינתי הוא פסח על החברה הישראלית. כאשר משטרים אפלים מתמוטטים באופן טבעי התגובה הראשונה היא לנסות להשכיח ולטשטש את התקופה. למעשה בימים שלפני תבוסת גרמניה הנאצית במלחמת העולם השנייה, נשרפו לא רק מסמכים ועדויות אלא גם מדים, תעודות וסימנים מזהים נוספים מחשש שיקשרו את בעליהם עם המשטר הישן ופשעיו. כאשר התמוטט הרייך השלישי בן ה-12 השנים, אף ששאף ל-1,000, מרבית צמרת השלטון התאבדה, מיליוני גרמנים נהרגו, ערים רבות נהרסו, גברים רבים נותרו שבויי מלחמה למעשי הזוועה בחסות השלטון הנאצי בלטה לעין. 

 עברו לתצוגת גלריהאנגלה מרקל לצד היצירה "הפליט" (Der Flüchtling) של פליקס נוסבאום בתערוכת "אמנות מהשואה" במוזיאון ההיסטוריה בברליןצילום: בריטה פדרסון / אי-פיבעלות הברית החלו בתהליך דה-נאציפיקציה. שכלל את ניקוי הסביבה הפיזית – המפלגה הנאצית ומוסדותיה הוצאו מחוץ לחוק, הועלמו סמלים נאציים וכתובות, המדינה הפרוסית בוטלה רשמית ושונו מחדש שמות רחובות וכיכרות. נעשה ניסיון "ליילד" גרמניה חדשה שכלל התעלמות מהעבר וניסיון למזער את חלקם של מרבית הגרמנים בזוועות וליחסם לנאצים. הדברים הסתבכו עם חלוקתה לגרמניה המזרחית והמערבית וההתמודדות השונה של שתי המדינות עם העבר הבעייתי המשותף היא, בין השאר, גם תולדה של היריבות האידיאולוגית בין ברית המועצות ומדינות המערב בתקופת "המלחמה הקרה". 

גרמניה, כבר בתקופת אדנאואר, החליטה לא רק לזכור אלא להתמודד. אין קושי גדול יותר מלהרים מראה לבחון את הקווים המכוערים שהיא מתארת, זה דורש המון אומץ ומוכיח רצון עז לתקן. משנות ה-60, דווקא עם התחזקותה הכלכלית של גרמניה וביסוס המוסדות הדמוקרטים, החלה דרישה להתמודדות עם העבר. זה אינו מנותק גם מפתיחת משפט אייכמן בירושלים ומשפט אושוויץ השני שנפתח בפרנקפורט ב-1963. 

מנהיגיה של גרמניה המערבית, ומסוף המאה ה-20 של גרמניה רבתי, הפכו את מצעד הבושה הגרמני למפגן אחריות מעורר הערכה, מתוך הבנה שרק על ידי לקיחת מלוא האחריות תוכל גרמניה לצמוח. ההנהגה הפוליטית והאליטה האינטלקטואלית, בעיקר משנות ה-90 של המאה הקודמת ואילך, רובה ככולה אנשי ה"דור השני", שהובילה להתמודדות מקיפה יותר עם זוועות העבר הגרמני ששיאה אולי היה בהקמת האנדרטה לקורבנות השואה במרכז ברלין בגדר "לא נשכח" חקוק באבן ייסודה של המדינה. ואלה לא רק אנדרטאות, אלא השקעת משאבים במפעלי הנצחה, במיזמי חינוך ומיזמי הנצחה כמו אבני הזיכרון, במחקרים אקדמיים ועכשיו, עם החוק הפולני, גם בקריאה רמה הלוקחת אחריות מלאה. 

והנה עומדות ישראל, פולין וגרמניה, 73 שנה אחרי, וכל אחת מהן מייצגת התמודדות שונה וההשוואה מעניינת. גרמניה לוקחת אחריות, פולין משכתבת והתגובה הישראלית מעניינת, כי היא נכונה לגבי אחרים אך היא לא מיושמת בפועל. ישראל, שבמידה רבה היא הנציגה המדינית של הקורבנות, שבויה בקונספט הקורבן והיא עיוורת לחלוטין למעשיה עצמה. 

 עברו לתצוגת גלריהמבקרת משוטטת באנדרטת השואה בברלין. גרמניה החליטה לא רק לזכור אלא להתמודדצילום: מרקוס שרייבר / אי-פיכ-45 שנים לקח לגרמניה להגיע לזה, המוכנות הגרמנית להכיר הכרה מלאה בעבר מלא המורסות שלה. ישראל מציינת חמישים שנה לכיבוש, שלא הוא אינו שואה, זה ברור, אבל הוא מקור של עוול לפלסטינים שצריך ואפשר לפתור, והיא רחוקה מרחק שנות אור להכיר בבעיותיה שלה. לא פלא שההתמודדות של גרמניה אינה נושא מוכר בישראל, הגרמנים הרבה יותר יעילים בחשבון נפש מאתנו. 

אין השוואה בין השואה לכיבוש, אלה רחוקים שנות דור זה מזה, אלא רק הכרה שבכל אחד מהמקרים נעשה עוול, גם אם הוא שונה מהותית בממדיו. השלטון הטוטליטארי בגרמניה היה אפל ורצחני, בישראל מתקיימת דיכוטומיה – מחד ישראל שכולנו אוהבים לאהוב ומאידך ישראל של שהשטחים שאנחנו חלוקים לגביה. כרגע אנחנו עוד מצליחים לעשות הפרדה, אך הפריבילגיה הזו לא תמשך זמן רב. 

ישראל קופצת על ה-whitewash הפולני כי אנחנו כבר יודעים לזהות אחד כשאנחנו רואים אותו, הפכנו למומחים בעידן ה"אין כיבוש", אנחנו לא מדברים על גרמניה כי גרמניה עושה מה שאנחנו לא מצליחים לעשות וזה להתמודד מול המציאות והעבר באומץ, בלי מכבסת מילים בלי הצדקות, מתוך אחריות והבנה שרק מתוך ההכרה שרק כך ניתן לבנות עתיד טוב יותר ולא רק באירופה, גם כאן.