---
date: 2019-06-07 08:42:00+03:00
description: ???
source: https://www.haaretz.co.il/food/cookingwithkids/2019-06-07/ty-article/0000017f-f8b1-d47e-a37f-f9bde2470000
tags: בישול
title: עוגת מוס גבינה הכי קלה שיש
---

תכננתי להעלות מנה ראשונה חצילית כי עלה בדעתי שכבר מזמן לא כתבנו כאן משהו ב[זכות החציל](/food/cookingwithkids/2017-06-20/ty-article/0000017f-f8ce-d044-adff-fbff56d40000) וזה חבל המיוחד וחשבתי שזה רעיון מעולה למנה ראשונה לשבועות, או סתם כארוחת ערב באחד מימי השבוע. אבל מצב העניינים היה כזה: נקנו מצרכים לעוגת הגבינה לשבועות ולפתע התקבלה קריאת מצוקה (השם שמור במערכת) – דרוש קינוח קר וטעים ללא פירות. 

מיד התכנסו טובי המוחות בסביבה, נו טוב, הייתי לבד, וזה מה שיצא: מוס גבינה (ללא ביצים) קרמי וטעים על בסיס ושוליים של פירורי ביסקוויטים – ניתן להגיש אותו ככה ולדעתי יהיה מוצלח לא פחות להכין לו זיגוג סירופ פירותי של לימון או פסיפלורה למשל, אבל גם פירות יער יעבדו פה מצוין. אני בחרתי לא להוסיף זיגוג ולעטר בדובדבנים לפני ההגשה, פשוט כי יש דרדקים שמעדיפים בלי פירות והפעם הם לא רק שלי. 

 עברו לתצוגת גלריהצילום: קרן הבר הקינוח נכנס למקרר לילה ובבוקר נשלח ליעדו (אגב, עדיין בתבנית). יש להניח שהייתי כוססת אצבעות אם לא הייתי מתיישבת במקום לכתוב את המתכון. אחרי שעה הגיע ווטסאפ, יכולתי לנשום לרווחה וללחוץ על שמירת המסמך. אז מה יצא? קינוח קרמי, ממש לא כבד בניגוד למה שניתן לצפות, קל להכנה, נוח להקפאה ובעיקר מתאים גם לשבועות. ואני? אני בדרך להכין עוד אחד, כי רק אחרי שנשלח ליעדו, נזכרתי ששכחתי לצלם. לצערי עד שנזכרתי לבקש כבר לא נותר מה לצלם ולכן נגזר עליי להכין את המוס שוב לטובת צילומים ולמצהלת ליבם של בני המשפחה. 

**כמה טיפים טובים לדרך:** 

מומלץ להוציא את הגבינה והשמנת החמוצה מהמקרר כשעתיים לפני ההכנה ולעבוד איתן כשהן בטמפרטורת החדר. 

**הקפאה:** הדרך הטובה ביותר היא לעטוף את התבנית בניילון נצמד פעמיים. מקפיאים רק אחרי שהעוגה הצטננה במקרר לפחות שעה ועדיף שתשלים 12 שעות במקרר לפני שמכניסים למקפיא. אחרי ההקפאה אם נקוו טיפות על המוס כדאי לנגב בנייר סופג שמותאם למגע עם מזון. 

את הקצפת מומלץ להכין משמנת ממש קרה בעלת כמה שיותר אחוזי שומן. 

**עוגת מוס גבינה ללא אפיה (תבנית קפיצית 28)** 

**מה?** 

**לבסיס ולדפנות:** 

250 גרם פירורי ביסקוויטים 

100 גרם חמאה מומסת 

2 כפיות (15 גרם) סילאן ללא סוכר 

**\*** אם עושים רק בסיס משתמשים במחצית מהכמות הרשומה. 

**למילוי מוס הגבינה:** 

750 גרם גבינה 9% 

400 מ"ל שמנת חמוצה 27% אחוזי שומן 

200 גרם (3/4 כוס ועוד 2 כפות) סוכר 

15 מ"ל (1 כף) תמצית וניל 

10 מ"ל (2 כפיות) מיץ לימון 

250 מ"ל שמנת להקפצה 

1 כף (8 גרם) אבקת סוכר 

**איך?** 

 עברו לתצוגת גלריהצילום: קרן הבר **\*רגע לפני:** במתכון הזה משתמשים בקערת מיקסר לבלילת הגבינה ויש גם להכין קצפת, אם אין לכם גם מיקסר ידני, מומלץ להכין את הקצפת לפני ולהעביר אותה לקערה אחרת כדי שקערת המיקסר תהיה פנויה. 

**לבסיס ולדפנות:** 

מערבבים את החמאה המומסת עם הסילאן. לתוך קערה יבשה מכניסים את פירורי הביסקוויטים ומוסיפים להם את החמאה והסילאן, מערבבים היטב בעזרת כף מתכת עד שאין גושים. 

משמנים תבנית, פותחים אותה ומניחים נייר אפייה משומן בתחתית, מותחים אותו בעדינות וסוגרים את התבנית. 

גוזרים נייר אפייה נוסף לרצועות בערך בגובה דפנות התבנית. משמנים את הרצועות ומצמידים אותן לדופן התבנית מה שיקל על הוצאתה מהתבנית לפני ההגשה. 

צריך כוס כדי להדק את הפירורים היטב לתבנית וליצור גם דפנות, בעיקר משום שגם אין כאן אפייה. מתחילים עם הבסיס ושופכים כמחצית מתערובת הפירורים באופן אחד על כל התבנית ומהדקים בעזרת תחתית הכוס את הפירורים לתבנית לשכבה דקה, אחידה ומהודקת. 

אם להיות כנים ממש לא מוכרחים דפנות למוס אבל אם רוצים אז עובדים באותו אופן. לוקחים כף תערובת ומהדקים בעזרת הכוס לדפנות – כך עד שהכל הדפנות מהודקים. אחרי שמסיימים עוברים שוב על הבסיס והדפנות ובודקים אם יש צורך לתקן. 

עוטפים בעדינות בניילון נצמד ומכניסים את התבנית לפריזר עד שמילוי המוס יהיה מוכן. 

**למוס הגבינה:** 

מכניסים את הגבינה, השמנת החמוצה והסוכר לקערת מיקסר ומקציפים היטב עד שאין גושים, לפחות כ-3 דקות במהירות בינונית-גבוהה. מוסיפים את מיץ הלימון ותמצית הווניל ומקציפים עוד כדקה. 

אם יש לכם בנוסף מיקסר ידני – מוזגים את השמנת להקצפה לקערה (עדיף קרה אם רוצים לדקדק) ומתחילים להקציף, מוסיפים את הסוכר ומקציפים עד לקבלת קצפת יציבה וסמיכה. אם אין מיקסר ידני אז פשוט מקציפים את השמנת לקצפת לפני שמתחילים, מעבירים לקערה אחרת, מכסים בניילון נצמד ומכניסים למקרר עד השלב הזה. 

מורידים את רמת ההקצפה לקצב איטי ומוסיפים את הקצפת ב-3 פעמים ולאט לאט, אחרי שהקצפת נטמעת מפסיקים. 

מוציאים את התבנית עם הבסיס מהפריזר, מוציאים את הניילון הנצמד ויוצקים את התערובת לתבנית מעל הבסיס. מיישרים, מכסים בניילון נצמד ומכניסים ל-6 שעות קירור לפחות ועדיף 12. אם רוצים להקפיא, אז אחרי 12 שעות הצינון, עוטפים בעוד שכבת ניילון נצמד ומכניסים למקפיא. לילה לפני, פשוט מעבירים למקרר כדי שניתן יהיה לחתוך אותה. אם רוצים לזגג או לעטר ניתן בשלב זה. 

לא חייבים שום דבר עם המוס, הוא נפלא ומרשים כמו שהוא. ניתן לעטר בקצפת, בנשיקות מרנג, בקרמל (או קרמל מלוח אם אתם מוכרחים) להניח פירות (בטח פירות יער). את העיטור מומלץ לעשות לפני ההגשה. 

ניתן גם לזגג מעל, מה שייתן למוס הגבינה צבע. את הזיגוג מוזגים על העוגה אחרי 12 שעות במקרר (אבל לא פחות מ-6 שעות) ומחזירים למקרר עד להגשה, כמובן שלפני כן מוציאים מהתבנית.

לחצו על הפעמון לעדכונים בנושא:
------------------------------

* [עוגת גבינה](/ty-tag/cheesecake-0000017f-da2c-dea8-a77f-de6e4c2e0000)
* [מתכונים](/ty-tag/recipes-0000017f-da28-dea8-a77f-de6a4ba50000)