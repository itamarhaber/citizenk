---
date: 2021-11-11 14:59:00+02:00
description: ???
source: https://www.haaretz.co.il/food/cookingwithkids/2021-11-11/ty-article/0000017f-f8bf-d460-afff-fbffdd580000
tags: בישול
title: 'Sauerbraten: צלי גרמני על הצד החמצמץ'
---

כל מיני שינויים מתרחשים לאיטם אצלי במטבח, אחד מהם הוא צמצום מהותי של צריכת הבשר האדום. אני משערת שהיה הכי טוב, מוסרית וסביבתית, אם כולנו היינו הופכים לצמחונים, אבל זו החלטה אישית ובכל מקרה, טוב נעשה כולנו אם נצמצם צריכת בשר אדום עד כמה שניתן למינימום. ישנם דברים שבכל זאת מדי פעם חוזרים למטבח ואחד מהם הוא ה-Sauerbraten, צלי מסורתי גרמני חמצמץ וטעים.

בגרמניה אפשר למצוא אותו בכל מקום, הוא מוגש לרוב עם כרוב אדום ושפצלה כתוספת, הוא עובד נפלא עם פירה וגם עם אורז. ביום השני, אם נשאר אפשר להוסיף קוביות תופחי אדמה, מלח ומים ולבשל אותן בתוך הציר עד שהן מתרככות. הסוד של הצלי הזה הוא בהשריה ארוכה במקרר במרינדה לפני הבישול. במקור, הבשר הושרה לשבועיים, אך כל בשלן גרמני יגיד שהוא צריך לפחות ארבעה ימים. בינינו, גם יומיים, בהם מקפידים להפוך מדי פעם את הבשר, יספיקו. הבשר הכי מתאים למנה הוא על הצד השומני, למשל צ'אך, שפיץ, אבל מי שאוהב בשר רזה ייהנה גם מוייסבראטן, אם כי הבשר עלול להיות יבש יותר אם מאריכים בבישול. עקרונית ההשריה הארוכה במרינדה מרככת את הבשר ולכן כשי להיות עם היד על הדופק.

**צלי חמוץ (SauerBraten)**

**מה?**

1.6 ק"ג בשר בקר (צ'אך, שפיץ, צלי כתף, כתף, שריר או פילה מדומה, או וייסבראטן)

**למרינדה:**

2 בצל בינוני לבן קצוץ דק

2 גזרים בינוניים חתוכים לקוביות

1 כרשה – חצויה ופרוסה

6 שיני שום כתושות (בהחלט אפשר יותר)

עשבי תיבול אפשריים: 2 גבעולי תימין, 2 גבעולי רוזמרין, 1 עלה דפנה

כמה גרגרי פלפל שחור שלמים

6 מסמרי ציפורן

גם 3-4 קוביות של 0.5 ס"מ שורש ג'ינג'ר יתאימו

במתכון המקורי מוסיפים גרגרי ערער, אפשר בלי

2.5 כפיות מלח

1 כפית סוכר לבן

2.5 כוסות (600 מ"ל) יין אדום

1 כוס (240 מ"ל) חומץ בן יין אדום

1.5 כוס (360 מ"ל) מים

4 פרוסות בייקון – לא חובה

צרור פטרוזיליה קשור בחוט שפגאט

3 כפות קמח

1 כף דבש

¼ כוס צימוקים – לא חובה

 עברו לתצוגת גלריהצלי גרמני על הצד החמצמץצילום: קרן הבר**איך?**

**מתחילים עם המרינדה:**

בסיר ברזל יצוק או בעל דפנות עבות, שמים את כל הירקות, עשבי תיבול, תבלינים, כולל מלח וסוכר ומוסיפים את היין, החומץ והמים. על אש גבוהה מביאים לרתיחה, מנמיכים את האש ומבשלים עם מכסה סגור עוד כ-10 דקות. מורידים מהאש ומניחים להתקרר לגמרי.

כשהמרינדה קרה, מניחים את הבשר בתוכה. אני שונאת להכניס סיר ברזל למקרר, לכן אני מעדיפה להניח את הבשר בכלי אחסון בעל מכסה, לצקת פנימה את המרינדה כך שתכסה אותו לגמרי. אם היא לא, יש לסובב את הבשר כל 12 שעות. זמן אופטימלי להשריה יהיה 4 ימים, אבל גם יומיים יספיקו.

בתום ההשריה, מוציאים את הבשר ומנגבים אותו בעזרת נייר סופג שמיועד למגע עם מזון. את הירקות והמרינדה שומרים בצד, לא לפני שמסננים את הירקות מהמרינדה.

לסיר ברזל יצוק יוצקים מעט שמן זית (או שמן צמחי אחר) וכשהוא חם מוסיפים את הבשר ומשחימים אותו מכל הכיוונים. כאשר הוא מוכן מוציאים אותו לצלחת.

אם משתמשים בבייקון, מטגנים את הפרוסות בסיר עד שהן נעשות קריספיות ואז מוסיפים את הירקות המסוננים (אפשר להוסיף עוד 3-4 שיני שום שלמות ומקולפות). מבשלים יחד כ-7 דקות. מוסיפים את הקמח ומערבבים כשתי דקות.

מוסיפים את הנוזלים ומביאים לרתיחה, מוסיפים את הדבש והצימוקים, מערבבים ומכניסים את הבשר לסיר. מביאים שוב לרתיחה, מוסיפים את צרור הפטרוזיליה. מכסים את הסיר, מנמיכים את האש ונותנים לבשר להתבשל לפחות שעתיים, אבל זה תלוי בבשר, ייתכן שיידרש זמן בישול ארוך יותר – תלוי בסוג הנתח, לכן יש לבשל עד שהבשר רך.

כאשר הבשר מוכן, מוציאים אותו לקרש חיתוך ונותנים לו לנוח לפחות 5 דקות לפני הפריסה.

**בינתיים מכינים את הרוטב:** מסננים את הרוטב, הפעם אפשר לזרוק את הירקות ומחזירים את הרוטב לסיר. בודקים תיבול ומתקנים אם יש צורך. הרוטב סמיך, אבל אם רוצים אותו סמיך יותר ניתן להוסיף מעט קורנפלור ולערבב.

פורסים את הבשר ומעבירים לצלחת הגשה, יוצקים ציר ומגישים.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)