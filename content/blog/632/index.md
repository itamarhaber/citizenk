---
date: 2017-01-18 10:40:00+02:00
description: ???
source: https://www.haaretz.co.il/food/cookingwithkids/2017-01-18/ty-article/0000017f-f8bb-d887-a7ff-f8ff9a370000
tags: בישול
title: 'בואי חלה, בואי: כך הכנו חלה לתפארת'
---

קצת לא נעים להודות, אבל התכנון היה לצאת לקניות בסופר בצהריים, אבל למרות כל הרצון הטוב, למי היה כוח? ולכן חיש קל מטרת סוף השבוע הייתה להתארגן על אוכל ביתי טוב בלי לצאת מהבית. הצעד הראשון היה להכין חלה. 

בעוד הבצק אילץ אותנו להניח לו לתפוח, נשאלה השאלה ההגיונית: "אמא מאיפה באה המילה חלה?" לרגע נתתי הסבר קלוש שזכרתי על השורש ח.ל.ל או אולי מהשורש ח.ו.ל כי מחוללים במעגל והחלה עגולה. כך או אחרת, גילינו שבעוד שנראה שהמילה חלה שזורה בשבת מאז ומעולם, הרי שלמעט האזכור של המילה חלה בספר במדבר ובספר שמואל וגם בסדר זרעים, אין באמת אזכור של לחם לשבת בשם חלה.

ברור שלחם לשבת היה מסורת יהודית, בעיקר משום שבשבת אי אפשר היה לאפות לחם. אבל לא ברור איך קראו לזה. השימוש הראשון היה ככל הנראה בארצות אשכנז, ככל הנראה בגרמניה ומשם זה התפשט. הפעם הראשונה שאנחנו גילינו שהמילה חלה מוזכרת כלחם המיוחד שנאפה לשבת, היא רק ממקור גרמני בן המאה ה- 15, לקט של תשובותיו של הרב ישראל איסרלן שנפטר ב- 1460.

מה שהוביל אותנו לתגלית מעניינת והיא שלחם קלוע היה קורבן שהחליף את קורבן השיער שנשות השבטים הטווטונים היו מקריבות לאלת החקלאות ואמנות הנשים – פראו הולה. פירוש שמה הוא ידידותית, נדיבה, הוגנת או משהו טוב בדומה. אגב פראו הולה היתה גם ההשראה לסיפור של האחים גרים שלא הכרנו והיה בחלק של האגדות בפארק אירופה, אז זה סגר מעגל די יפה וגם הוכיח שלא תמיד אנחנו זוכרים לחקור כל דבר שאנחנו מבטיחים.

כאן עצרנו, בעיקר כי הילדים מיצו את העניין, בכל זאת זה לא יכול להגיע יותר גבוה מפארק אירופה. אז אמנם לא קלענו חלה בנוסח רכבת הרים, אבל היי, גילינו אלה פגאנית חדשה. טוב, כנראה שזה לא יגיע לקמפיין שישי ישראלי, אבל זה גם לא שניסינו.

 עברו לתצוגת גלריהחלה ביתיתצילום: אייל טואג**חלה טעימה וגדולה**

**החומרים:**

1 ק"ג קמח

2 כפות גדושות שמרים יבשים

2 כפות מלח

3 כפות גדושות סוכר

100 גרם חמאה רכה מאוד

1 ביצה

כוס וחצי חלב

1 ביצה למריחה על החלה

**איך מכינים:**

לערבב את הקמח, השמרים, והסוכר בקערה של המיקסר.

לטרוף את הביצה עם המלח, ואז לשפוך בבת אחת את הביצה, החמאה והחלב לקערת המערבל ולתת לו לעבוד על מהירות בינונית כחמש דקות. להוציא מהקערה, לפזר מעט קמח ולהניח בקערה נקיה לתפיחה של כל שעה וחצי. לחתוך ל-3 חלקים, לגלגל לכדורים ואז לנקניקים.

**עכשיו מגיע שלב הקליעה:**

אפשר לצבוט את הקצה של השלושה ואז לקלוע צמה מהודקת כמו בשיער ואפשר לשלב את כל השלושה באמצע ולקלוע שתי צמות קטנות יותר לכל צד. לתת לתפוח כשעה ולמרוח בעזרת מברשת ביצה טרופה. ניתן להוסיף שומשום, פרג, מלח גס, סוכר, דבש או כלום. ואז להכניס לתנור שחומם מראש ל- °180. כדאי לפני שמכניסים לתנור לשפוך 2 כוסות מים לתבנית שממוקמת מתחת לרשת התנור ולתת לחלה להיכנס לתנור אפוף אדים. אחרי 25 דקות להוריד את החום ל- °150 ולהשאיר עוד כ- 20 דקות בתנור – אבל שימו לב, לפעמים הן צריכות פחות, זה תלוי בתנור. תנו לה קצת להתקרר על רשת, למרות שהקצת הזה עלול להיראות כמו נצח, אבל אל תתנו לדבר על יחסיות עכשיו.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)