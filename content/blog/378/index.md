---
date: 2019-04-25 08:02:00+03:00
description: ???
source: https://www.haaretz.co.il/food/cookingwithkids/2019-04-25/ty-article/0000017f-f8a3-d47e-a37f-f9bffc510000
tags: בישול
title: 'שווים את ההשקעה: אגסים שיכורים בסירות מרנג'
---

"אז שוב נכין קינוח ששני הבנים שלך לא יאכלו?" שאל קטינא וטרוניה קלה בקולו. "לא," עניתי בלי לחשוב, "נכין שני קינוחים, אחד כזה ואחד שתוכלו לאכול, נניח [עוגת שוקולד](/food/cookingwithkids/2018-03-15/ty-article/0000017f-f8c5-d887-a7ff-f8e50d9d0000)." וככה גבירותיי ורבותיי, אם תהיתם ויש להניח שלא, מכניסים את עצמכם למחויבויות מיותרות שלא היה שום צורך להיכנס אליהן. 

אבל לא לשם טעויות הוריות התכנסנו, אלא משום שבמסגרת ארוחת החג השני אחת המטלות שלקחתי לעצמי היתה הכנת קינוח. אחרי שפסלתי כמעט כל אפשרות מטעמים שונים ואך נאמר שטעמיי עמי, החלטתי לנסות כיוון קצת שונה. ביקור אצל הירקן הוביל להחלטה – אגסים שיכורים. אלא ש"רק אגסים שיכורים", או אגסים שיכורים וגלידת וניל, נראו לי קצת כמו הקטנת ראש, שלא לומר הקטנת ראש פראית, בטח אם לא אני מכינה את כל הארוחה. מכיוון שהקינוח שכמעט הכנתי היה פבלובה, השילוב בין השניים נראה לי כמו פתרון מושלם, קצת סירופ, הגשה אישית והופס – קינוח אישי מרשים – אגסים שיכורים בסירות מרנג. 

אז מה עושים כדי להיות בטוחים שלפנינו מתכון מנצח? מכינים מנה אישית אחת מראש, אם היא מוצלחת אז יש לנו מנצחת ועל הדרך גם מתכון לטור. אם במקרה אתם מפחדים להכין מרנג, אומר רק זאת - אין מה לפחד מהכנת מרנג זה, בערך הדבר הכי פשוט שיש אם שומרים על הכללים ולא מעגלים פינות. את סירות המרנג הפעם זילפתי באמצעות שקית זיפר ולא שקית זילוף עם פיה כי במסגרת מעבר הדירה המתקרב בשבוע הבא, כבר ארזתי חצי מטבח, אבל ללמדכם שאפשר גם לאלתר ובכל זאת להצליח. בקיצור מנה אחרונה שרק מצריכה קצת סבלנות ואחר כך, כמו הפרימדונה שהיא, צריכה קצת זמן אישי להסתדר על הצלחת. היא לגמרי שווה את זה וקוצרת שבחים, אם כי למותר לציין שעם שבחים לא הולכים למכולת, אבל בהחלט ניתן להתבשם בהם בסוף ארוחה, או בכלל. אז שנקנח? 

**אגסים שיכורים בסירות מרנג** (8 מנות) 

**מה צריך?** 

למרנג: 

8 חלבונים (עדיף במידה L) בטמפרטורת החדר (לא קר מהמקרר) 

100 גרם אבקת סוכר 

100גרם סוכר 

1 כפית (5 מ"ל) מיץ לימון 

לאגסים השיכורים: 

8 אגסים 

500 מ"ל (2 כוסות ו-2 כפות) יין אדום 

2 מקלות קינמון 

1 תרמיל וניל 

1/4 כוס (60 מ"ל) מיץ תפוזים 

1 כף (13 גרם) סוכר דמררה או לבן 

למילוי: 

1 מכל יוגורט או שמנת (200 מ"ל) 

1 וחצי כף (23 גרם) סוכר חום 

אפשר גם במקום כל זה קצפת – רק אומרת 

 עברו לתצוגת גלריהשווה את ההשקעהצילום: קרן הבר**איך?** 

סירות המרנג: 

מתחילים עם סירות המרנג כי הן זקוקות להרבה זמן בתנור. 

מחממים תנור ל-100 מעלות. 

לקערת מיקסר יבשה מכניסים את החלבונים ומתחילים להקציף על המהירות הגבוהה ביותר, מוסיפים לאט את אבקת הסור וכשמתחיל להיווצר קצף לבן מוסיפים את הלימון. מניחים להקצפה במשך 10 דקות במהירות הגבוהה ביותר. 

על תבנית תנור פורשים ניר אפייה. 

כאשר המקצפת מוכנה מכניסים לשקית זילוף, עדיף עם פיה משוננת כי זה יוצר מעוטר. 

מזלפים את המקצפת לצורות אליפטיות דחוסות של כ-12 ס"מ ומשאירים לפחות 5 ס"מ בין כל סירת מרנג. 

מכניסים לתנור לכשעתיים וחצי. המרנג מוכן כאשר הוא יבש ו"קשה" למגע, אפשר בהחלט להעביר את התנור לטורבו כדי לזרז מעט את ייבוש המרנג. זה שלב שדורש סבלנות וייתכן שידרוש יותר זמן, הכל בהתאם לתנור. 

כשהמרנג מוכן סוגרים את התנור ומניחים למרנג להתקרר בתוך התנור. 

לאגסים השיכורים: 

לסיר בינוני מכניסים את היין, הסוכר, מקלות הקינמון, תרמיל הווניל ומיץ התפוזים ומערבבים היטב. מניחים את הסיר מעל להבה בינונית. 

בינתיים שוטפים את האגסים, משאירים אותם שלמים ומקלפים אותם. 

מכניסים מיד את האגסים לסיר ומניחים אותם כך ש"יעמדו" בסיר. אם לא מכניסים מיד מומלץ למרוח אותם במעט לימון כדי שלא ישחימו. מביאים לרתיחה, מכסים חלקית במכסה ומנמיכים את הלהבה. מבשלים כ-40 דקות או עד שהאגסים רכים, זה תלוי במידת הבשלות של הפרי. 

בעזרת כף גדולה ובזהירות כדי לא לפגוע, מוציאים את האגסים לצלחת נקיה ונותנים להם להצטנן. 

לנוזלים בסיר מוסיפים את כף הסוכר ומביאים שוב לרתיחה, לא מחזירים את המכסה, ונותנים לנוזל להצטמצם לסירופ (כשעה). 

**הרכבה:** 

אחרי שהמרנג התקרר בתנור מוציאים אותו ורק כאשר הוא קר עדיף להשתמש בו, אבל לא מכניסים למקרר. 

מניחים את סירת המרנג על צלחת הגשה. 

בקערה בינונית מערבבים את השמנת והסוכר החום למילוי, שמים כף וחצי של המילוי על הסירה. 

אפשר להניח את האגס בשלמותו להזהיר מפני גרעינים ואפשר בזהירות להוציא את התוך ולהניח את האגס. 

מטפטפים מעל את הסירופ ומגישים, אפשר גם לקשט באגוזי לוז מסוכרים.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)