---
date: 2021-07-08 08:42:00+03:00
description: ???
source: https://www.haaretz.co.il/blogs/karenhaber/2021-07-08/ty-article/0000017f-f8f5-d318-afff-fbf753c30000
tags: דעות
title: סליחה שביקשתי מכם להצביע מרצ
---

רק מי שלא נאבק על זכויותיו כאדם ולא מבין את הקושי האינהרנטי בלהיות לא שווה, יכול לקרוא את הטור הבא ולקרוא לי טהרנית. רוצים את זה ביותר ברור? רק יהודים יקראו לי טהרנית, אבל זה בסדר, אין סיכוי שהפריבילגיות האינהרנטיות שלהם יפגעו. זאת מדינה ליהודים.

מהמקום היהודי, אפשר להתעלם מחוסר ההיגיון במתן היתרי עבודה לפלסטינים ומניעת האפשרות ממשפחות לחיות יחד בשל "איום ביטחוני".

מהמקום היהודי, זה בסדר שראש הממשלה ושר החוץ מדברים על חוק מבוסס שיקול דמוגרפי - יופמיזם למדינה יהודית. זה לא נשמע גזעני לאוזן היהודית כי זה לא מופנה נגד יהודים.

מהמקום היהודי, אפשר לא לראות את הסבל של הסבתא הפלסטינית-ישראלית שבנה התאהב באישה פלסטינית משטחי הרשות ולכן היא ככל הנראה לעולם לא תזכה לארח את נכדיה בקיץ. היא תמשיך לעקוב אחריהם מרחוק והם לא ידעו את מגעה האוהב.

מהמקום היהודי, זה לגמרי בסדר ששרת הפנים תאמר כך לחברי כנסת שהם אזרחים ערבים: "את מלחמת העצמאות אתם פתחתם, פראיירים, חשבתם שתנצחו - הפסדתם. בעיה שלכם. תישאו בתוצאות".

מהמקום היהודי, ראש הממשלה יכול להביט באופוזיציה במבט מאשים ולהצביע על ח"כ איימן עודה כאומר: "תראו את מי שמחתם, את הערבי". במקום הכי אישי שלו, ראש הממשלה הוא גזעני.

מהמקום היהודי, הקולוניאליזם שאנחנו מתחזקים זוכה לאלפי צידוקים ואף אחד מהם לא שם אותנו במקומם.

מהמקום היהודי, זכויות אדם של לא יהודים זה משהו שאפשר לשחק איתו כל השנים. בשם הקורבנות היהודית הכל "כשר", זה אפילו לא נשמע לא דמוקרטי.

אין לתמוה על תמיכתם של נפתלי בנט, יאיר לפיד, גדעון סער, אביגדור ליברמן ואפילו לא מרב מיכאלי בחוק האנטי אזרחות. הם מעולם לא היו לוחמים של זכויות אדם ורובם לא רואים בפלסטינים בני אדם. לכן הם יכולים לסחור בחיים של אנשים בקלות כזו. אבל התמיכה של מרצ בחוק היא כניעה לפשיזם בשם פרגמטיזם. אין שום דרך אחרת לתאר את זה. גם אם אתם מצדיקים כל תרגיל למען שרידות הממשלה ובטוחים שהיא טובה יותר מעוד ממשלה של בנימין נתניהו, מה שסביר להניח נכון, אתם צריכים להכיר בזה שאם יש משהו שהממשלה הזו עושה בעקביות מרגע היווסדה הוא להכשיר לאומנות יהודית.

בשם קדושת הממשלה, מרצ ויתרה על דגל קדושת החיים וזכויות האדם ומתרצת את זה. לא משנה איך תהפכו את זה - זו נפילת המעוז האחרון בציבוריות היהודית שעוד נלחם על זכויות אדם. זה היה גלוי וידוע שמרצ תידרש לוויתורים, אבל זכויות אדם היו עלה התאנה האחרון שנשאר וגם הוא נשר בעת הצבעת חברי הכנסת שלה בעד. הממשלה הזו מסנדלת את השמאל ומרוקנת אותו מערכיו בטרם נגמרו ימי החסד שלה. מרצ טובלת ושרץ בידה בהפוך על הפוך - היא מוותרת על ערכיה כדי לקדש ממשלה שאמנם מונעת מנתניהו לחזור, אבל מאיינת את השמאל הציוני. ברגע האמת היא זנחה את זכויות האדם וכך היא תעשה מעתה בכל מבחן.

אפשר לחפוץ בדמוקרטיה, אבל האמת המרה היא שהממשלה הזו תוסיף לשרת את מנגנון הדיכוי המופנה כלפי כל מי שאינו יהודי בתוך גבולות הקו הירוק וכמובן בשטחים הכבושים. מרצ תמשיך לשתף פעולה עם הימין היהודי הגאה ככל שהממשלה הזו תוסיף להתקיים. משום כך גדלה עוד יותר הנחיצות בגוף דמוקרטי משותף, יהודי-ערבי, ומתארך פרק הזמן שבו החפצים לחיות בדמוקרטיה יכולים לפעול כדי להתאגד. יש להם זמן עד הבחירות הבאות. אין שמאל בממשלה, אבל יש שמאל בשטח ועליו לפעול יחד כדי להשמיע קול שפוי שלא נכנע ללאומנות היהודית.

מרצ שוב איכזבה. אין לי אלא להתנצל על שפעלתי לחיזוקה בבחירות הקודמות. בחיי שחשבתי שאפשר יהיה לשנות. מבטיחה שזה לא יקרה שוב. יש גבול כמה געגועים לשולמית אלוני יכולים להחזיק מעמד. הגיע הזמן למפלגה חדשה שעבורה זכויות אדם אינן סחר-מכר, אלא ערך אמיתי. מרצ הנוכחית חדלה מלהאמין בו.

לחצו על הפעמון לעדכונים בנושא:
------------------------------

* [פלסטינים](/ty-tag/0000017f-da27-d42c-afff-dff794c20000)
* [מרצ](/ty-tag/meretz-0000017f-da57-d42c-afff-dff73e5c0000)