---
date: 2019-11-28 20:49:00+02:00
description: ???
source: https://www.haaretz.co.il/food/cookingwithkids/2019-11-28/ty-article/0000017f-f8d5-d2d5-a9ff-f8dd455d0000
tags: בישול
title: שני סלטי חצילים מוצלחים
---

רק השבוע גיליתי שאכילת חציל היתה נושא שנוי במחלוקת בקרב יהודים במשך לא מעט דורות ורק במאה השנים האחרונות בערך התקבעה הלכה שמתירה את אכילתו בקרב כל העדות. מעבר לעובדה שמדובר בעוול נוראי לאחד הירקות היותר טעימים שיש בנמצא לטעמי, זה מטיל צל על הלכות האוכל היהודי מבחינתי.

לא יודעת איך התחיל הרומן שלי עם חצילים, כילדה אני זוכרת את עצמי מחסלת את החצילים בבלילה שאמא שלי טיגנה הרבה לפני שהם מצאו את דרכם לשולחן, אם בכלל. האוכל היחיד של הסבתא הפולניה שלי מארה"ב שהייתי מוכנה לאכול היה קציצות ברוטב עגבניות עם חצילים רק שעל הקציצות נהגתי לוותר ולא מטעמי צמחונות. למה? כי חציל זה החיים. מבושל, מטוגן, אפוי – העיקר שחציל.

 עברו לתצוגת גלריהצילום: קרן הברהסתיו הוא סוף עונת החצילים למרות שניתן להשיג אותם כמעט כל השנה. עם החום הנוכחי והתמוה, לא נותרה לי כל ברירה אלא לחבר בין חצילים למנות קלילות שאמנם לא ילחמו בחום, אבל יעשו נעים בבטן.

**סלט חצילים בטחינה**

 עברו לתצוגת גלריהסלט חצילים בטחינה צילום: קרן הבר **מה?**

חציל אחד

4 שיני שום

1/2 כוס טחינה גולמית

מלח

**איך?**

קולים את החציל על פלאנצ'ה מברזל עד שהוא שרוף היטב מכל הכיוונים. אני מעדיפה חציל בלאדי ומכיוון שהוא מאוד בשרני זמן הצלייה שלו ארוך יותר.

כשהחציל מוכן חוצים אותי באמצעות סכין ומגרדים את תוכנו באמצעות כף עץ וחותכים לאורך ולרוחב את התוכן, אם כי לרוב אין ממש צורך.

מעבירים לקערה, כותשים שיני שום, מוסיפים מלח וטחינה גולמית ומערבבים.

**סלט חצילים ברוטב עגבניות**

 עברו לתצוגת גלריהסלט חצילים ברוטב עגבניותצילום: קרן הבר**מה?**

2 חצילים

1 בצל

5-6 שיני שום (אפשר יותר)

כף רסק עגבניות

2 כפות מים

מלח

שמן לטיגון עמוק

**איך?**

שוטפים היטב את החצילים ומנגבים אותם, קוטמים את הקצה וחותכים לקוביות של כ-2 ס"מ.

בסיר קטן מחממים את השמן לטיגון ומטגנים את החצילים עד שהם מזהיבים ואולי טיפונת משחימים, לא יותר. מוציאים את החצילים מהשמן ומניחים להגיר את השמן על נייר סופג.

על מחבת בינונית מטגנים בצל עד להזהבה, מוסיפים אליו את החצילים, כותשים את השום ומפסיקים את הבישול. מוסיפים כף רסק עגבניות, 2 כפות מים ומלח ומערבבים.

ובונוס? **סביח!**

 עברו לתצוגת גלריהמנת הסביח צילום: קרן הבר**מה?**

פיתה

חצילים מטוגנים

סלט ירקות

ביצה קשה

חומוס וטחינה

**איך?**

חותכים את הפיתה בקצה, מורחים בחומוס, מכניסים שכבות של חצילים מטוגנים, סלט ירקות קצוץ דק, טחינה (אפשר גם חמוצים, פטרוזיליה, חריף ועמבה) וזהו. מי צריך יותר?

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)