---
date: 2021-11-04 09:43:00+02:00
description: ???
source: https://www.haaretz.co.il/blogs/karenhaber/2021-11-04/ty-article/0000017f-f8b5-d044-adff-fbfd86150000
tags: דעות
title: מורשת נתניהו על רצפת כיכר הבימה
---

ביום שלישי נערכה בכיכר הבימה מה שכונתה "[הפגנת הימין הגדולה](/news/politi/2021-11-02/ty-article/0000017f-dc36-d3ff-a7ff-fdb670150000)". חברי כנסת מהליכוד חברו לכהניסטים ולמתבונן מהצד ניתנה האפשרות לצפות בלידתה הלא רשמית של התנועה הלאומנית היהודית. הנה מורשתו של בנימין נתניהו לדברי הימים של ישראל: הימין הכהניסטי עמוק בכנסת. אחד אחרי השני עלו חברי כנסת לבמה והתחרו ביניהם מי יצליח להלהיב יותר את הקהל בקריאות גזעניות, שקרים, הסתה ופייק ניוז. 

הייתי רוצה להגן על חופש ההפגנה, אבל אני לא רואה איך מפגן השנאה וההסתה הזה, שלמרבה ההפתעה [לא זכה לסיקור תקשורתי נרחב](/gallery/television/tv-review/2021-11-03/ty-article/.premium/0000017f-dc86-df62-a9ff-dcd7f0d30000), נכנס לתוך ההגדרה "הפגנה", גם אם ארחיב אותה למקסימום. הפגנה נעשית בשם ערכים. עליונות יהודית אינה ערך, וכמוה גם לא ביזוי, הוצאת דיבה או ניסיון המרדה. בין ביקורת והתנגדות לממשלה לבין קמפיין שקרי המיועד להשחרת ציבורים שלמים - המרחק רב. 

אפשר לטעון שאין טעם להתייחס להפגנה שולית שלא הביאה יותר מדי קהל, אבל תהיה בכך משום התעלמות הממשיכה קו לא בריא שנמשך כבר 26 שנה. נרצה או לא, יש קו ישר שמצייר את עצמו בין כיכר רבין לכיכר הבימה. דקות לפני מותו, שם יצחק רבין את האצבע על הבעיה: "האלימות היא כרסום הדמוקרטיה הישראלית". אמר, נרצח, וצדק. דור 2.0 של ההסתה שקדמה לרצח רבין מתגלם כיום במשפטים כמו "הפנטזיות הסוטות, הרטובות והדוחות של השמאל החולני במדינת ישראל" מאת מאי גולן; "לך לסוריה, שם תהיה אדוני", של איתמר בן-גביר; או בספין שלם על "העברת כספים לארגוני טרור" ושקרים על יו"ר רע"ם מנסור עבאס. 

 עברו לתצוגת גלריהמירי רגב על הבמה. שקרים מוחלטים המובאים כאמת לאמיתה צילום: אילן אסייגהמוכנות להעלים עין ולראות במהדורה הפשיסטית הישראלית תגובת שוליים, היא שגרמה לכך שמי הגיע לסמל מכוניתו של רבין, הוכנס אחר כבוד לתוך קודש הקודשים של מה שאמור להיות הדמוקרטיה הישראלית. הדברים שנישאו השבוע בכיכר הבימה הם גזענות בזויה שאסור לה לעבור, אך רק מתחזקת והולכת. תחת סיסמאות כמו "העם רוצה מדינה יהודית", כונו מפלגות ישראליות - "ארגוני טרור", חברי כנסת – "מחבלים". שקרים מוחלטים הובאו כאמת לאמיתה (מירי רגב: "כסף לשאהידים יש, לחיילי צבא ההגנה לישראל אין"). ראש ממשלה הוא ימני חובש כיפה אבל עבור גלית דיסטל-אטבריאן "המדינה היהודית נוזלת לנו מבין האצבעות". 

זה לא שסע בין שמאל לימין. אסור למסגר אותו ככזה. פשיזם ואנטי-דמוקרטיה אינו בגדר ימין לגיטימי. סובלנות היא ערך חיוני בסדר הציבורי, אבל היא עוצרת במקום שבו עליונות יהודית הופכת לערך; במקום שבו ח"כ ישראלי מוצא לגיטימיות בהגדרה "קיצוני באהבת עם ישראל" אך מתכוון גם לשנאת כל מי שאינו יהודי.