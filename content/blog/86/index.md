---
date: 2021-08-26 11:29:00+03:00
description: ???
source: https://www.haaretz.co.il/blogs/karenhaber/2021-08-26/ty-article/0000017f-f8fb-d887-a7ff-f8ffc37f0000
tags: דעות
title: 'ואז בנט יבוא לביידן ויאמר: בוא נדבר אקלים'
---

מנהיגות, לפחות כך לימדו אותי, נמדדת בין היתר בחזון שמבקש לשפר את איכות חיי האזרחים וליצור מציאות שתאפשר עתיד טוב, צודק ומקיים יותר. מאז ומתמיד מתמודדת מנהיגות עם בלת"מים, מצבי חירום לאומי, מלחמות ועוד, אבל מעולם לא עמדה האנושות בפני סיטואציה שבה אם לא יגויסו כל המשאבים לטובת היערכות וצמצום נזק שכבר נעשה - היא חותמת גזר דין מוות על עצמה.

משבר האקלים מציב את מנהיגי העולם במצב כמעט בלתי אפשרי, ובוודאי תקדימי. מחד, הם עסוקים עד מעל הראש ביום-יום, המנותק ברובו ממשבר האקלים, בוודאי לנוכח מגפת הקורונה. מאידך, הם יודעים שהעיסוק ב"כאן ובעכשיו" הוא בגדר "איחור באבחון". רוב המנהיגים האלה ככל הנראה לא יהיו איתנו כשמשבר האקלים יגבה מחיר עוד יותר כבד מכפי שהוא גובה עכשיו, ויאיים על חיי הדורות הבאים. אך ברפואה, "איחור באבחון" עלול להיות עילה לתביעת רשלנות.

איך קובעים אם הייתה רשלנות? בודקים את החוק. בישראל, פקודת הנזיקין מחייבת את קיומם של שלושה תנאים כדי לקבוע רשלנות: הוכחה שחובת הזהירות, המושגית והקונקרטית, לא התקיימה - ואם אכן, הופרה צריכים להתקיים עוד שני תנאים: קיומו של נזק וקשר סיבתי בין ההתנהלות הספציפית של המזיק לנזק. לאור דו"ח האקלים של האו"ם שפורסם החודש, ובהנחה שבין מנהיגים לציבור שלהם יש בכל זאת איזושהי מערכת של אמון, אז בלתי נמנע אלא מלהפנות לעברם אצבע מאשימה.

ואני מאשימה. אני מאשימה את מנהיגי העולם ברשלנות פושעת; באי-יצירת פרוטוקול פעולה סביר לנוכח הסיכונים והאיומים שנשקפים ממשבר האקלים; בהתעסקות בזוטות בעוד הכתובת זוהרת באורות ניאון על הקיר; בחוסר יכולת לשתף פעולה, להיות יצירתיים ופורצי דרך; ובחוסר יכולת לדבר על הפיל הלא-ממש ורוד שבחדר.

לו המציאות הייתה סרט הוליוודי, השלב שבו אנחנו נמצאים הוא כבר מעבר לנקודת האל-חזור. בשלב הזה הדמויות מגיעות להכרה שאם לא ישנו את התנהגותן כאן ועכשיו - גורלן נחרץ. ואז, באותו סרט, המצלמה הייתה מתמקדת בנשיא ארה"ב, האיש החזק בעולם, והוא היה נושם עמוק ועולה לשאת נאום לאומה. הוא מתחיל חפוי ראש ועלוב, מדבר על אתגר האקלים ואומר שזה משהו שהאנושות מעולם לא התמודדה איתו, ושלמרות שהכי נוח להמשיך כרגיל - אנחנו צריכים להבין שאיננו יכולים להמשיך ככה יותר; שדרוש שינוי דרמטי ומהותי ושאם לא נדבר על זה, לא נתכונן, לא נשתף פעולה ולא נשקיע את כל המשאבים בהיערכות והתמודדות - צפוי לנו עתיד נורא.

ואז הקול של הנשיא יתחזק ויישמע משכנע יותר. הוא יישיר מבט למצלמה ויאמר שמשחר ההיסטוריה אנו מאדירים את הנפש האנושית. שלא פעם היא הסתתרה מאיתנו, אבל התכונה העילאית הזו נדרשת לנו עכשיו. לילדים שלנו מגיע עולם לחיות בו, מזון, בריאות וביטחון ולא נוכל לתת להם את זה אם לא נתמודד, אם לא נבין באומץ שזו הדקה ה-90. הוא יקרא כאן ועכשיו לכל אזרחי העולם ומנהיגיו לעשות את מה שלא הצלחנו לעשות עד כה. כי לא תהיה עוד הזדמנות אחרת. כי בינתיים אנחנו מונעים מילדינו את העתיד.

אותו נשיא אמריקאי יוסיף ויאמר שאם אנחנו רוצים להבטיח לעצמנו חיים - זה הזמן, להתאחד, להיות נועזים, יצירתיים ופורצי גבולות. העולם של אתמול אינו נותן עתיד ובפעם הראשונה בהיסטוריה גם העולם של היום אינו נותן עתיד. זה בידיים שלנו. עלינו לשבור את מסגרות החשיבה שמונעות מאיתנו לראות שכולנו שותפי גורל ונמצאים באותו הצד. ואז, דקה אחר כך באותו, סרט הוליוודי, המסך יתפצל ויראו עליו אנשים מכל העולם שיוצאים באופן ספונטני מהבית כדי להביע את תמיכתם וכדי לתת יד, ומנהיגים שנואמים בזה אחר זה ומצטרפים ליוזמה. עשר שנים אחרי, העולם עדיין חם, אבל בני אדם לומדים לחיות יחד, עם עצמם ועם מה שהם השאירו מהעולם.

החיים הם לא סרט הוליוודי ובינתיים אין סיכוי שזה יקרה. למשבר האקלים אין שום Happy End. בינתיים. אבל היום (חמישי) מגיע ראש הממשלה נפתלי בנט אל הנשיא האמריקאי, ג'ו ביידן. הוא עומד בראש קואליציה מוזרה כשהוא עצמו נהנה משישה מנדטים. הוא נטול ניסיון ובאמצעו של גל קורונה רביעי. אין לו סיכוי להזיז משהו עם הפלסטינים, לא צריך להיות לו רצון לעימות בעזה, בלבנון או עם איראן, אבל הוא אוהב להציג את עצמו כפורץ דרך ויזם החושב מחוץ לקופסה. רק דמיינו איזה גיים צ'יינג'ר מדהים זה יכול להיות, לו יאמר לביידן: הייתי רוצה לדבר איתך על זכותנו על הקרקע ועל ארץ ישראל השלמה, אבל בוא נשים את הדברים על השולחן - כל אלה בטלים בשישים בעת הזו. אני רוצה לדבר על הדרך שלנו, כאנושות, להתמודד. כי אחרינו המבול, אבל לפנינו תוהו ובוהו.

לחצו על הפעמון לעדכונים בנושא:
------------------------------

* [משבר האקלים](/ty-tag/climate-crisis-0000017f-da29-d938-a17f-fe2b59e90000)