---
date: 2016-07-25 16:30:00+03:00
description: ???
source: https://www.haaretz.co.il/food/cookingwithkids/2016-07-25/ty-article/0000017f-f8af-d318-afff-fbef07920000
tags: בישול
title: מרק עגבניות עם תפוחי אדמה שאוכלים לא רק כשקר
---

המון דברים אפשר להגיד על תפוחי אדמה, אבל ברור שיש יותר אנשים שאוהבים אותם מכאלה שלא. בעקבות טרנד הבריאות רבים מסבירים שיש ירקות טובים מהם, וזה נכון, אולם אין כמותם. ואם אתם לא מטגנים אותם (לפחות לא בתדירות גבוהה) ולא מפריזים בצריכתם, תפוחי אדמה הם מקור נפלא לאנרגיה, סיבים תזנתיים, מינרלים ובעיקר לתחושה טובה ולא, אנחנו לא מתכוונים להתנצל על זה – הידד לתפוחי האדמה!

מבחינה קולינרית, למרכזית יש שתי חולשות: סלט ירקות ותפוחי אדמה, או כמו שהיא קוראת להם כמיטב המסורת הייקית "תפחי-אדמה", כן, כן, שווא בפ'. עם תפוחי אדמה, בניגוד לסלט הירקות הדי קבוע, מתירה המרכזית "להתפרע" ולהתחדש במתכונים ואופני הכנה. מרק העגבניות ותפוחי האדמה הזה הוא מתכון בסיסי שאפשר לשנות ולגוון. הוא מציע רוטב עגבניות רווי בטעמים, עם איים של תפוחי אדמה צהבהבים ורכים.

אבל אין מתכון בלי קצת ידע, ו"תפחי אדמה" זה פחות או יותר השוויץ הקולינרי היחיד שמגיע ממולדתה הישנה של סבתא. אז קצת על גרמניה, המקום שבו המלך היה איש שמבין עניין. תפוחי האדמה בכלל הגיעו אלינו מהאינדיאנים של דרום אמריקה, אבל עזבו אתכם מההיסטוריה (המעניינת) של תפוחי האדמה ונעבור לאיש ולנביא תפוחי האדמה – פרידריך השני, המכונה בחיבה פריץ הזקן או פרידריך הגדול, מלך פרוסיה מ-1740 עד 1786. לא רק שהוא הבין את הפוטנציאל בממלכה מבוססת החקלאות שלו, אלא שזה נראה לו צעד יעיל ומתבקש, שגם הוכיח את עצמו מאוחר יותר.

אז פרידריך שלנו הלך על זה עד הסוף – זה התחיל בזה שהוא עיבד בעצמו (נו, בערך, אל תהיו קטנוניים) שדה תפוחי אדמה ומסביבו העמיד חיילים. זה עורר מיד את סקרנותם של האזרחים – לידיעת יועצי הקמפיינים. האמונות התפלות נגד תפוחי אדמה לא ריפו את ידי פריץ קשישא, שהחליט לחלק תפוחי אדמה בחינם והגדיל ופירסם ב-1756 "צו תפוחי אדמה", שהורה לכל תושבי הממלכה לגדל תפוחי אדמה בכל פיסת אדמה פנויה. נקצר ונפנה לשורה התחתונה: בטנם השבעה ומלאת תפוחי האדמה של אזרחיו וחייליו הבטיחה לו שקט תעשייתי ונאמנות גמורה. ואני אומרת - אם לפרידריך זה עבד, אז למה שלא לנו, ההורים?

תגידו מה מרק, הרי כבר קיץ? אבל עת רובנו נמצאים בחדרים ממוזגים, אני לא רואה את הבעייתיות. וזה הקיו לאקדח מהמערכה השנייה – ייקים אוכלים מרק גם בקיץ. למעשה, הם אוכלים מרק כל השנה. אומה (סבתא בגרמנית) שלי שמרה על המסורת באדיקות במטבחה הפצפוני, הלוהט, משולל המזגן אך בעל הדלת האחורית. "מרק זה מצוין בקיץ", ובאמת, מיד אחרי שסיימת לאכול את המרק, לכמה רגעים קצרים מזג האוויר נדמה היה נעים יותר.

בכל מקרה, המתכון הבא הוא ממש לא מנה של סבתא שלי ואין בו שום מאפיין גרמני, אבל הוא טעים וגם סופסוף יצאו לנו תמונות קצת יותר טובות.

 עברו לתצוגת גלריהמרק עגבניות, תפוחי אדמה וירקותצילום: תומר אפלבאום**חומרים**:

1 בצל קצוץ

1 גזר קצוץ לקוביות

1 פלפל קצוץ לקוביות

1 קישוא קצוץ לקוביות

1 גבעול סלרי קצוץ

3 עגבניות גדולות מקולפות וקצוצות

6 שיני שום כתושות

5 תפוחי אדמה חתוכים לקוביות

5 כפות רסק עגבניות

 עברו לתצוגת גלריהצילום: קרן הברכאן המקום להגיד שבעצם אפשר לשחק כאן עם המון ירקות – כרישה ושורש פטרוזיליה, למשל. אפשר גם להחליף את תפוחי האדמה בברוקולי או בכרובית

6 כוסות מים (ליטר וחצי)

תיבול: פפריקה, מלח, פלפל וכמובן חריף למי שאוהב

זר עשבי תיבול (אנחנו מוסיפים פטרוזיליה וכוסברה. אתם מוזמנים להוסיף אורגנו, תימין, בזיליקום ועוד) קשור בחוט שפגאט

 עברו לתצוגת גלריהצילום: קרן הבר**מה עושים?**

מחממים שכבת דקה של שמן זית בסיר ומטגנים את הבצל (והכרישה, אם הוספתם או החלפתם) על אש בינונית. כשהבצל נעשה שקוף מוסיפים את הגזר (ו/או שורש פטרוזיליה), אחרי 2 דקות את הפלפל (ואת הפלפל החריף) והסלרי, אחרי עוד כ-5 דקות את הקישוא ואחריו את השום ומאדים עוד כ-2 דקות.

מורידים את האש ומוסיפים את הפפריקה (בערך כף וחצי) ומערבבים היטב. מחזירים לאש ומוסיפים את העגבניות. מערבבים כדקה ומוסיפים מלח ופלפל, ואם אתם מאנשי הסחוג, אפשר להוסיף ככפית סחוג. מוסיפים את רסק העגבניות ומוזגים פנימה את המים (או המרק) תוך כדי ערבוב. בודקים תיבול, מתקנים ומוסיפים את תפוחי האדמה. מביאים לרתיחה, מכניסים את זר עשבי התיבול, מנמיכים את האש ומבשלים כשעה.

זהירות, תפוחי האדמה לוהטים.

נתראה בפעם הבאה ועד אז – היה שלום פריץ ותודה על "תפחי האדמה".

 עברו לתצוגת גלריהצילום: קרן הברלחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)