---
date: 2018-11-08 11:55:00+02:00
description: ???
source: https://www.haaretz.co.il/food/cookingwithkids/2018-11-08/ty-article/0000017f-f8bc-d044-adff-fbfd24ac0000
tags: בישול
title: 'תתחילו לגלגל: סלטימבוקה בגרסה הביתית'
---

כבר הרבה זמן שתכננתי להכין סלטימבוקה, מנה איטלקית נפלאה של פרושוטו ומרווה במעין רולדות בקר קטנות שמוקפצות בחמאה ומוגשות ברוטב יין (עדיף מרסלה). אלא שזה לא ממש עבד כי פרושוטו טוב לא ממש ניתן להשיג כאן, הבנזוג והבכור לא מתחברים לטעמים מתקתקים, המרכזית לא ממש אוהבת נקניק במנות מבושלות, קטינא לא מתחבר לעגל מוקפץ ואני אלרגית למרווה. יהיה שיגידו שהיקום מאותת לי לא להכין סלטימבוקה, אבל מעולם לא נודעתי כאחת שמתעניינת בסימנים.

אז מה עושים? וריאציה שתתאים לכולם, כמובן. אם אין פרושוטו ועדיף בלי נקניק הרי שתמיד אפשר גבינה, אם לא רוצים רוטב מתוק אפשר להחליף בגראפה או ללכת על יין יבש, במקום מרווה אפשר ללכת על טעמים עמוקים אחרים כמו שום (אפשר גם עשבי תיבול אחרים, אבל אני עדיין אלרגית, אז לא אצלנו) ותמיד אפשר להוסיף שילובים כמו גבעולי אספרגוס חלוטים קלות, או פרחי ברוקולי קטנים, רצועות ארטישוק וכמובן גם צ'ילי.

ההכנה של הסלטימבוקה פשוטה – דופקים את הבשר לעובי של כ-3-5 מ"מ, ופורסים על משטח עבודה, על כל נתח מניחים פרושוטו, מגלגלים, מקמחים. מקפיצים בחמאה על מחבת את הרולדות מכל צד, מוציאים את הרולדות, מוסיפים למחבת שום, עלי מרווה ומרסלה (לפעמים גם בלסמי), ומצמצמים. מוסיפים מעט חמאה, מעבירים את הבשר להקפצה קלה במחבת עם הרוטב ומגישים. במתכון הזה יש רק גבינה והבשר הוקפץ יותר זמן מהרגיל כדי שלא יהיה ורדרד לילדים, והגבינה כבר נזלה ולכן נחרכה מסביב, עקרונית יש להקפיץ פחות זמן ואם רוצים את הבשר עשוי לגמרי פשוט אופים את הכל בתנור ל-10 דקות עד רבע שעה.

את הסלטימבוקה ניתן להגיש עם כל דבר – תפוחי אדמה, פסטה, אורז או פולנטה, אנחנו הכנו עם תפוחי אדמה בהכנה כפולה.

**סלטימבוקה א-לה מוצרלה (4 מנות)**

 עברו לתצוגת גלריהסלטימבוקהצילום: קרן הבר **מה?**

4 נתחים של סינטה, או שייטל, במשקל 150 גרם כל אחד

כ-6 פרוסות מוצרלה קשה פרוסה

3 כפות קמח

חופן פטרוזיליה קצוצה

4 שיני שום כתושות (בהחלט אפשר יותר לאוהבי השום)

שמן זית

1 כוס (240 מ"ל) יין לבן יבש

מלח ופלפל

25 גרם חמאה

קיסמי שיניים

**איך?**

 עברו לתצוגת גלריהסלטימבוקה עם תפוחי אדמה צילום: קרן הבר על משטח עבודה מניחים את נתחי הבשר, מכסים בניילון נצמד ודופקים עד שהבשר בעובי של 3-5 מ"מ. זורקים את הניילון.

חותכים את הבשר לאורך לרצועות בעובי של 5-7 ס"מ וממליחים קלות כל רצועה.

חותכים כל פרוסת מוצרלה לשניים ומניחים לאורך הבשר, מוסיפים מעט פלפל שחור ולמעשה גם ניתן להוסיף תוספות אחרות כמו שכתבנו – נניח גבעולי אספרגוס, רק שאותם חותכים ומשבצים לרוחב רצועת הבשר במרווחים של 2-3 ס"מ.

מגלגלים את הבשר ומקמחים אותו קלות מכל הכיוונים.

תוקעים שני קיסמים כחצי סנטימטר לפני קצה ה"רולדה" כדי לשמור על צורת הגלגול בזמן ההקפצה על המחבת.

מחממים מחבת עם מעט שמן זית, כשהשמן חם מתחילים להקפיץ את הבשר בתחילה משני צדדיו עד שהוא משחים. שולפים מעט מהקיסמים ומקפיצים על הצד השלישי. ושוב שולפים את הקיסמים שנותרו ומקפיצים את החלק האחרון שלא הוקפץ ברולדה.

מוציאים את רולדות הבשר ומכסים אותן.

מכניסים למחבת את השום הכתוש ומזהיבים אותו קלות, מוזגים את היין ומוסיפים עלי מרווה, למי שלא אלרגי, מצמצמים את הרוטב, מנמיכים את האש ומוסיפים 25 גרם חמאה. מוסיפים את הבשר לרוטב, מגבירים את האש, מביאים לרתיחה ומכבים. מסדרים על כל צלחת את הרולדות, יוצקים מעל רוטב ומגישים. כמובן שניתן לקשט, נניח בעלי פטרוזיליה.

**תפוחי אדמה בהכנה כפולה (4 מנות גדולות לאוהבי תפוחי אדמה)**

מה?

8 תפוחי אדמה בינוניים

50 גרם חמאה

3 כפות שמן צמחי

מלח

**איך?**

שוטפים את תפוחי האדמה ומבשלים אותם במים רותחים כחצי שעה עד שהם מתרככים.

מוציאים את תפוחי האדמה ומצננים אותם במי קרח כדי להפסיק את תהליך הבישול.

עקרונית לא כדאי לקלף את תפוחי האדמה, אבל אני מקלפת כי הילדים שלי לא חושבים שזה מעדן.

פורסים את תפוחי האדמה לפרוסות של כ-8 מ"מ.

מחממים מחבת, מוסיפים את השמן וחצי מכמות החמאה, ממיסים ומוסיפים את תפוחי האדמה.

מטגנים כמה שאוהבים, אם צריך במהלך הטיגון מוסיפים עוד חמאה לפי הצורך. כשמובן מוסיפים מלח לפי הטעם ומגישים.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)