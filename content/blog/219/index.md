---
date: 2020-09-24 12:00:00+03:00
description: ???
source: https://www.haaretz.co.il/blogs/karenhaber/2020-09-24/ty-article/0000017f-f8c5-d887-a7ff-f8e5d6a30000
tags: דעות
title: ישראל הראשונה והשנייה, גרסת המציאות
---

דמוקרטיה במהותה זקוקה למנגנוני בקרה ופיקוח. זו הסיבה להפרדת הרשויות ולקיומם של חוקים, חוקה (למי שיש), מבקר מדינה ותקשורת כגופי ביקורת ממוסדים. אבל דווקא המוסד הלא פורמלי, הציבור עצמו, הוא כנראה המנגנון החשוב ביותר. דמוקרטיה "תוססת ובועטת" אינה רק קיומם של מאפיינים דמוקרטיים, אלא גם מידת ההשתתפות של הציבור במערכת הפוליטית, ולא פחות מכך מידת הביקורת הציבורית והנורמות המקובלות, החברתיות והציבוריות. בסופו של יום, מה שהציבור מוכן לקבל יהיה הרף המינימלי של נבחרי הציבור כי לא צריך יותר. 

דמוקרטיה היא גם סוג שלטון תמים. היא מניחה שערכים ומוסר הם חלק בלתי נפרד מהחבילה, ולכן היא אינה מגדירה ספציפית את רמות המוסר של כל פעולה אלא רק קובעת קווים אדומים, לרוב פליליים. זה נכון בתיאוריה, אבל האנושות היא יציר דינמי ולכן רף המוסר גם הוא משתנה בהתאם למה שהציבור מוכן לקבל. זהו כמובן לא תהליך יחיד וכאשר חוברים אליו תהליכים נוספים, כמו: שחיקת שומרי הסף, אתרוג פוליטיקאים, ערעור אמון הציבור ברשויות השלטון השונות, שימוש בתעמולה ובחצאי אמיתות ופופוליזם, הוא רק תופס תאוצה וגדל לפרופורציות מפלצתיות. 

המוכנות החברתית, או הצידוק החברתי, שניתן לפעולות שבעליל לא עוברות את ביקורת הציבור, מכשירות את הורדת הסף המוסרי המצופה מנבחרי הציבור וההיגיון ברור: אם מרשים לך - תיקח. כאשר הציבור מוכן לקבל תופעות פוליטיות שלא היה מוכן לקבל בחיים, ואף מוכן להצדיק אותן, התוצאה היא תמיד שלטון מושחת. והבעיה עם שלטון מושחת היא שמעבר לפגיעה באינטרס הציבורי, הוא גם משחית את הציבור ומערער את הנורמות המוסריות שלו. ככה זה עם שחיתות, היא תמיד מחלחלת. 

 עברו לתצוגת גלריההפגנה מול מעון ראש הממשלה, השבועצילום: אוהד צויגנברגכשנבחרי ציבור, עשירים וידוענים מקבלים יחס אחר מ"אזרחים רגילים", אפשר לומר שרק על הנייר כולם שווים בפני החוק. הקורונה חושפת את השחיתות בישראל עבור מי שלא ראה אותה קודם. למעשה, היא מבליטה בצורה הטובה ביותר "ישראל הראשונה" ו"ישראל השנייה", אך לא כפי שבדרך כלל מנסים למכור לנו אלא ישראל שמעל לחוק וישראל שכפופה לו. בראשונה, אליטה שלטונית וכלכלית שחלים עליה "חוקי סלבס" ובשנייה ציבור שלם שחי בסגר, ללא ביטחון ומבלי שהוא נהנה משקיפות. האמון שלו במערכת נמוך משום שמוכרים לו חצאי אמיתות, אבל הוא כפוף לחוקים ולהנחיות. 

הציבור הזה, שראה את ראש הממשלה והנשיא מפרים את הנחיות הקורונה כבר בגל הראשון; את שר הבריאות עורך מסיבה לזוגתו בניגוד לתקנות שמשרדו שלו הוציא; את המסחרה הפוליטית להשגת הקלות; את ביטול חובת הבידוד למיליונרים; את הפרות הבידוד של יועצי ראש הממשלה; ואת ראש הממשלה טס לוושינגטון בשעה שאזרחי מדינתו תקועים בחוות הדבקה שלא מקבלת פתרון - הציבור הזה הוא שמתבקש להיענות לחוק ולתקנות. 

[נתניהו מבקש את הידוק הסגר](/news/politi/2020-09-24/ty-article/.highlight/0000017f-f41f-d487-abff-f7ff46870000), אך גם אם נסגור את המדינה זה לא יעזור אם לא תהיה תוכנית ברורה איך פותחים אותה אחר כך. אין סולידריות, אין ערבות הדדית ואין אחריות אישית כי הציבור לא רואה את נבחריו נוהגים כך. הם לא נוהגים כך כי הם יכולים וכי הציבור מאפשר זאת. וכך, האנשים שמהם אנחנו מצפים להכי פחות, הם אלה שמבקשים עכשיו סגר ללא תוכנית. הם לא מפחדים לשלם את המחיר על כך משום שלא הם ישלמו, הציבור ישלם. רק שהקורונה הקפיצה את המחיר לשמיים, ולכן הציבור הוא זה שצריך להתעורר. הוא חייב לדרוש מנבחריו לשלם את החשבון.