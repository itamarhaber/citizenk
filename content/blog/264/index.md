---
date: 2020-05-05 11:57:00+03:00
description: ???
source: https://www.haaretz.co.il/food/cookingwithkids/2020-05-05/ty-article/0000017f-f8e2-d044-adff-fbfbef370000
tags: בישול
title: שקשוקה ירקות משובחת
---

כבר שנים שבימי שישי בצהריים מתכנסת לה משפחתה של אחותי מכל קצוות הארץ (נניח, זה סתם להעצים את הדרמה) לאכול את השקשוקה של גיסי, ריטואל קבוע ליודעי ח"ן בלבד. בכל פעם שניסיתי להבין את הסוד נעניתי בחומה בצורה, אחר כך הפסקתי לבקש. אבל אז האחיינית שלי העלתה את המתכון על חולצה משפחתית ומאז הסוד גלוי. למרות זאת ביקשתי את הרשות לפרסם את המתכון של גיסי, ארמנד כהן, היקר לי כאח. 

נתחיל מזה שיש המון דרכים להכין שקשוקה ולא פעם הקשר בין מנות שונות המתהדרות בשמה קלוש. כבר יצא לי לראות מנה שנקראה שקשוקה למרות שהיתה על בסיס תרד ושמנת ומעט קוביות העגבנייה שהיו בה לא יכלו לזכות אותה בשם שקשוקה. אין דרך אחת להכנת שקשוקה, למעשה יש המון אסכולות: זו על טהרת העגבנייה ואסכולת האנטי בצל וזו של האנטי פלפל ואסכולת הגם וגם ואסכולת כל דבר על בסיס רוטב עגבניות ברוך הבא ובטוח יש עוד. מה שהופך שקשוקה לשקשוקה זה הבסיס והבסיס הוא עגבניות, שבתוכן תתבשלנה ביצים שהחלמון שלהן יישאר שלם (עשוי יותר או פחות – זה עניין של העדפה). 

השקשוקה הזו משופעת בירקות – בצל, פלפלים, שום ועגבניות, לכן גם זמן ההכנה שלה מעט יותר ארוך. ככל שמשך הבישול יגדל היא תהיה יותר ריבתית וטעימה. אישית יש לי חיבה לשקשוקה עם יותר רוטב ולכן הוספתי למתכון בפעם השנייה שהכנתי גם פסאטה שנתנה קצת יותר רוטב והתוספת מופיעה במתכון. 

התוצאה שקשוקה מלאת טעם שכיף לאכול בעיקר עם [לחמנייה](/food/10-recipes/2020-03-26/ty-article-magazine/0000017f-f75a-d318-afff-f77bc1b30000) או לחם טריים. 

**שקשוקה ירקות משובחת** (מתכון של ארמנד כהן עם תוספת קטנה שלי) 

**מה?** 

שמן קנולה לטיגון 

4 בצלים לבנים בינוניים 

10 שיני שום 

פלפל חריף 

פלפל אדום 

פלפל צהוב 

2 כפות שמן זית 

כפית מלח 

כפית סומק 

כפית פפריקה 

1/3 כפית פפריקה חריפה 

8 עגבניות 

פלפל שחור 

**תוספת שלי:** 1/2 כוס (120 מ"ל) מים וכף רסק עגבניות, או רבע מכל (150 מ"ל) פסאטה – Passata ואפשר גם להוסיף קרעי פטרוזיליה לחובבי הז'אנר. 

6 ביצים 

**איך?** 

מקלפים את הבצלים, קוטמים את הקצוות, חוצים לשניים ופורסים לפרוסות דקות. 

במחבת גדולה מחממים מעט שמן קנולה, מוסיפים את הבצל ומטגנים על אש בינונית עד להשחמה קלה. 

מקלפים את שיני השום, פורסים לפרוסות דקיקות ומוסיפים לבצל. 

שוטפים את הפלפל החריף, קוטמים קצה, מנקים מגרעינים, פורסים לפרוסות דקות ומוסיפים לשום ולבצל. 

שוטפים את הפלפלים, קוטמים את הקצה, מנקים מגרעינים, חותכים לקוביות ומוסיפים למחבת. מטגנים יחד כ-10 דקות ומערבבים מדי פעם. 

מוסיפים כ-2 כפות שמן זית, מערבבים ומשהים יחד על אש נמוכה כ-2 דקות. 

בינתיים מערבבים יחד את כל התבלינים בקערה קטנה, מערבבים היטב ובוזקים מעל הירקות במחבת. מערבבים היטב. 

שוטפים את העגבניות, מקלפים אותן וחותכים לקוביות. 

מוסיפים את העגבניות תוך כדי ערבוב ומגבירים את הלהבה. 

מתבלים בפלפל שחור וטועמים כדי לבחון אם יש צורך להוסיף מלח. 

ממשיכים לבשל לפחות עוד 10 דקות תוך ערבוב מדי פעם עד לקבלת מרקם ריבתי (הערה שלי: כדי להגיע למרקם ריבתי יותר, בישלתי 20 דקות). 

מוסיפים את הפסאטה, או המים ורסק העגבניות, מביאים לרתיחה, מנמיכים את הלהבה ומבשלים כ-10 דקות (לגמרי אפשר אחרי ההרתחה להוסיף צרור פטרוזיליה ולהוציא אותו לפני הכנסת הביצים, זה מוסיף המון טעם). 

בעזרת כף יוצרים גומה לכל ביצה ומוזגים אותה פנימה. 

מבשלים על להבה בינונית ללא מכסה 8 דקות ועוד כ-2 דקות עם מכסה, אני מעדיפה רשת סיליקון מחוררת (לא חובה) – זה ייצור ביצים חצי נוזליות, אם רוצים אותן יותר נוזליות מבשלים קצת פחות. 

מגישים מיד.

לחצו על הפעמון לעדכונים בנושא:
------------------------------

* [שקשוקה](/ty-tag/shakshouka-0000017f-da29-dea8-a77f-de6b41660000)
* [מתכונים](/ty-tag/recipes-0000017f-da28-dea8-a77f-de6a4ba50000)