---
date: 2019-10-11 06:05:00+03:00
description: ???
source: https://www.haaretz.co.il/food/cookingwithkids/2019-10-11/ty-article/0000017f-f8bc-d47e-a37f-f9bcca5e0000
tags: בישול
title: 'מלאים, משמחים וטבעוניים: פלפלים וקישואים ממולאים באורז וירקות'
---

איכשהו כשאומרים ירקות ממולאים האסוציאציה המידית היא "המון עבודה": להכין מילוי, להוציא תוך, למלא ולבשל. במשך המון זמן לא הכנתי ממולאים כי להכין רק לעצמי נראה לי מוגזם. לפני כמה שנים החלטתי לשבור את המיתוס הדבילי, שאין לי מושג איך הוא קנה אחיזה אצלי, שרק בשביל בן אדם אחד לא מבשלים. זה רעיון כל כך אווילי. בוודאי שבשביל אחד מבשלים, בעיקר אם האדם הזה הוא עצמך. וכשהבנתי שאפשר להכין סיר קטן, חזרתי להכין ממולאים.

כדי להכין את המנה הזו הייתי לא יותר מ-25 דקות במטבח ובתמורה אחרי כשעה היה בבית סיר ממולאים ששימח את חלק מדיירי הבית, כלומר אלה שטעמו, וגם חברים. ההתלהבות היתה כל כך גדולה שהחלטתי לכתוב מיד את המתכון ולהעלות אותו.

עקרונית אני לא אוהבת ירקות ממולאים בשר, למרות שאנחנו אוכלי בשר, לכן המנה הזו צמחונית, למעשה אפילו טבעונית. היא מלאה בטעם ואפשר להוסיף ירקות בהתאם להעדפה אישית ולשחק עם התבלינים. אם ממלאים רק בפלפלים אין קל מזה, אבל עכשיו בשוק יוצאים שוב הקישואים העגולים שנוח למלא והם מוסיפים טעם נפלא למנה, אותם פשוט מרוקנים בכפית ואם מתכננים נכון, אז את התוך ניתן להוסיף לאורז בזמן הבישול. אה, כן, לעניין האורז המבושל – יש כל מיני אסכולות, גם כשזה בא לענייני ממולאים. אני אוהבת כשהאורז על גבול המחיתי בממולאים ולא אחד-אחד, מי שמעדיף אותו כך לא צריך לבשל את האורז לפני המילוי.

**קישואים ופלפלים ממולאים באורז וירקות (כ-5-6 מנות)**

**מה?**

כ-10 ירקות למילוי (אני הכנתי 3 פלפלים ו-8 קישואים עגולים בינוניים)

שמן צמחי לטיגון

1 בצל לבן

8 שיני שום

1 קישוא, או התוך של הקישואים העגולים, ואז חשוב להכניס את הקישואים המרוקנים לקערת מים קרים עם מיץ לימון

חצי חבילה פטריות שמפיניון

2 כוסות אורז בסמטי

מלח

3 כוסות מים

2 כפות רוטב סויה (לא חובה)

מלח ופלפל

1/2 כפית פפריקה

2-3 כפות רסק עגבניות

מים למילוי הסיר

צרור פטרוזיליה קשור בחוט שפאגט

**איך?**

שוטפים את הירקות היטב, אם ממלאים פלפלים בלבד אז אפשר לחתוך אותם בסמוך למילוי, אם רוצים להשתמש בתוכן הקישואים, אז מרוקנים בעזרת כפית את תוכן הקישוא ואת החתיכות שהוצאתם חותכים לקוביות קטנות. לא לשכוח לשמור את החלק העליון של הירק.

קוצצים את הבצל לקוביות קטנות.

כותשים את השום.

מנקים ופורסים את הפטריות לפרוסות דקות.

לסיר גדול מוזגים שמן צמחי לכיסוי התחתית ולא יותר ומחממים על להבה בינונית-חזקה. כשהשמן חם מוסיפים את הבצל. מנמיכים את הלהבה ומערבבים מדי פעם. כאשר הבצל מזהיב מוסיפים את השום ומערבבים. אחרי כשתי דקות מוסיפים את הקישואים וממשיכים לטגן יחד. מטגנים כ-3 דקות ומוסיפים את הפטריות לעוד כדקת טיגון.

אם רוצים אורז "אחד-אחד": מכבים את האש ומוסיפים את האורז. מוסיפים כפית מלח, מערבבים היטב ומניחים להתקרר קצת.

אם רוצים מילוי יותר מחיתי ונימוח: משאירים את הסיר על האש על להבה נמוכה ומוסיפים את האורז וכפית מלח ומערבבים כדקה. מוסיפים 3 כוסות מים, מגבירים את הלהבה ומביאים לרתיחה. מערבבים מדי פעם, לא מכסים את הסיר ונותנים לאורז להתבשל כמעט עד שאין יותר מים. מורידים מהאש, מערבבים ומניחים קצת להתקרר.

**הרכבה ומילוי:**

ממלאים את הפלפלים ו/או הקישואים:

אם האורז בושל ממלאים כמעט עד הסוף ומכסים בחלק העליון של הירק.

אם האורז לא בושל ממלאים כ-2/3 מהירק כדי לתת לאורז מקום להתבשל.

אחרי מילוי הירקות יש להניח שנותר עוד קצת אורז בסיר, מוסיפים את הפפריקה ומערבבים. מוסיפים את הסויה ורסק העגבניות, כחצי כוס מים, מלח ופלפל לפי הטעם ומערבבים.

מניחים את הירקות הממולאים ומעמידים אותם בסיר.

ממלאים המים עד לכיסוי הירקות, מכסים את הסיר ומביאים לרתיחה.

כשהמים רותחים מוסיפים צרור פטרוזיליה, מנמיכים את הלהבה לנמוכה מאוד, מכסים את הסיר ומבשלים כ-45 דקות, ורק לוודא מדי פעם שיש מספיק מים, הם אמורים להספיק, אבל תמיד שווה לבדוק.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)