---
date: 2018-05-17 16:10:00+03:00
description: ???
source: https://www.haaretz.co.il/blogs/karenhaber/2018-05-17/ty-article/0000017f-f8de-d2d5-a9ff-f8defba70000
tags: דעות
title: הכרה בשואה הארמנית היא לא נשק דיפלומטי
---

שום דבר אינו רשמי בשואה הארמנית. לא ההכרה בקיומה, לא מספר הנספים, אבל כשאוכלוסייה שלמה נמחקת כתוצאה ממדיניות מכוונת אלה לא המספרים המדויקים או התאריכים המדויקים שדורשים הכרה, אלא המוות המוחלט שהרוע האנושי המוחלט מסוגל לו. מקובל להתייחס ל-24 באפריל 1915 כיום בו החלה [השואה הארמנית](https://he.wikipedia.org/wiki/%D7%A8%D7%A6%D7%97_%D7%94%D7%A2%D7%9D_%D7%94%D7%90%D7%A8%D7%9E%D7%A0%D7%99), אך פרעות במיעוט הארמני כבר התרחשו בהיסטוריה של טורקיה. הנכונות של ישראל לשתף פעולה [ולא להכיר בשואה הארמנית](/news/politics/2018-05-16/ty-article/.premium/0000017f-ee3a-d4cd-af7f-ef7a8b390000) היא כתם מוסרי, אבל הניסיון להשתמש ב[תקרית הדיפלומטית הנוכחית](/news/politics/2018-05-15/ty-article/0000017f-ef14-da6f-a77f-ff1ee5730000) כדי להכיר בה הוא רק עוד שלב במדרג הזילות הישראלית בשואה של אחרים. 

זה התחיל באמצע המאה ה-15, אז כבשה האימפריה העות'מאנית את ארמניה, מדינה נוצרית. כנהוג באימפריה העות'מאנית, נהנו הנוצרים, כמו גם היהודים, מחופש דת יחסי. ב-1863 הוכרו כ"מילט", כלומר קהילה דתית שנהנתה מחופש דת יחסי בתמורה להגבלות וחובות אזרחיות שונות, בעיקר משום החשש שיתמכו ברוסיה שכבר קנתה אחיזה בקווקז. במחוזות בהם מרוכז המיעוט הארמני חי גם מיעוט כורדי מוסלמי ומאמצע המאה ה-19 השלטון לא סייע להרגעת המצב בין שני המיעוטים ואף עודד [תקיפות כורדיות של ארמנים](/blogs/sadna/2015-04-25/ty-article/0000017f-f8b0-d318-afff-fbf3afcd0000). בסוף המאה ה-19 האימפריה העות'מאנית כשלה מלהתמודד עם האתגרים החיצוניים והפנימיים, עניין שבא לידי ביטוי בהתעוררות לאומנית טורקית, כמו גם בהתעוררות לאומית ארמנית. 

כשבשנות ה-90 של המאה ה-19 פרצה התקוממות ארמנית בסאסון, היא דוכאה באכזריות בעיקר על ידי צבא טורקי וכוחות כורדיים. זה אמנם לא עבר בשקט - בלחץ בינלאומי הסולטן הבטיח רפורמות, שלא התרחשו מעולם. בשלוש השנים הבאות תקריות דמים כורדיות-ארמניות-טורקיות הפכו דבר שבשגרה באזור. ב-1896 קבוצה ארמנית הצליחה להשתלט על הבנק העות'מאני באיסטנבול במטרה לזכות בתשומת לב בינלאומית לטבח העם הארמני, אך התגובה הטורקית היתה אכזרית במיוחד. ההערכות הן שבמהלך אירועי טבח חמידיאן (על שם הסולטן) נרצחו בין 80 אלף ל-300 אלף ארמנים. הבריטים הציעו להתערב, אך רוסיה וצרפת, שחששו מהתחזקות כוחה של בריטניה באזור, מסמסו את ההצעה והסיוע הבינלאומי לארמנים נזנח. 

 עברו לתצוגת גלריההרובע הארמני של אדנה נבזז והרוס לאחר מעשי הטבח ב-1909צילום: ספריית הקונגרסהתשובה השלילית לאתגר שאינטלקטואלים ארמניים הציבו בפני האימפריה העות'מאנית בשאלה אם נוצרים יכולים להיות שווי זכויות, לא היתה מנותקת מההפסדים בבלקן ועליית הלאומנות. תחייתה של טורקיה נבנית על רטוריקה שמחזקת את הטורקיות המוסלמית ודוחקת את המיעוטים, שנתפסו כמקלות בגלגלי הצלחתה של המדינה ובראשם את הארמנים. למעשה, מ-1915 השתמשה טורקיה באמצעים פוליטיים, בחקיקה ובכוחות הביטחון לחיסול ממוקד של קבוצת האוכלוסייה. 

הפרק המקדים בתולדות רצח העם הארמני התחיל לפני המלחמה, ב-1909 באדנה ובאזורה, שנה אחרי עלייתם של הטורקים הצעירים. אבל אין הפסקה בין נקודות הציון השונות, ההסתה נגד הארמנים היתה חלק מהמציאות הציבורית של אותה תקופה, וכללה קמפיינים הקוראים לחרם, הקמת מיליציות מקומיות נגד ארמנים, שריפת כנסיות וחילול אתרים קדושים. הגרסה הטורקית לטבח שמתרחש באדנה ובאזורה נשענת על הטענה של פעילות לגיטימית לדיכוי התקוממות, הגרסה הארמנית היא טבח מאורגן בארמנים. כך או אחרת, ההערכות הן שכ-30 אלף ארמנים נרצחו. 

מלחמת העולם הראשונה, שפרצה ביולי 1914, חילקה את הארמנים בין רוסיה לטורקיה. בצד הטורקי עלה חשש כבד, ולא בלתי מוצדק, ממרידות ארמניות שמטרתן לסייע למטרה הרוסית. כשהטורקים נחלו מפלה ראשונה מול רוסיה והגיעו עדויות על עריקה של חיילים ארמנים, המרירות הטורקית הופנתה אל הארמנים על תשתית שנאה, שכאמור הונחה מזמן. אז התחילה פעולה מתוכננת ומאורגנת, שטורקיה עדיין רואה בה אקט לגיטימי בניסיון לשמור על יציבות פנימית, אבל בפועל הביאה להשמדת העם הארמני שבטורקיה. 

 עברו לתצוגת גלריהאינטלקטואלים ארמנים שנעצרו בליל ה-24 באפריל 1915צילום: Soviet Armenian Encyclopediaאם נקצר, הרי שנקודת הציון הבאה היא פברואר 1915 כאשר שר הצבא החליט על הדחת החיילים הארמנים מהצבא, ההערכות נעות בין 60 אלף ל-200 אלף חיילים, הצבתם ביחידות עבודה - שם קוד לחיסול שיטתי בידי חיילים טורקים. במרץ כבר התחילו פעולות יזומות להוצאת "אלמנטים עוינים" מהמדינה. חודשיים אחרי, ב-24 באפריל 1915 נחטפו מביתם כ-250 אנשי אקדמיה, אינטלקטואלים ומנהיגים ארמנים באיסטנבול והוצאו להורג באותו יום, בעוד רבים אחרים גורשו מהעיר. יום זה נקבע כיום הזיכרון לשואה הארמנית. 

בסוף מאי של אותה שנה יצאה פקודת גירוש שמטרתה לסלק את כל מי שאינו טורקי, בעיקר ארמנים, מאזור קווי האספקה של הצבא. בחלק מהמקומות הצליחו הארמנים להתארגן ולהתנגד לגירוש, אבל בכל מקום בו היתה התנגדות נלחמו הארמנים עד אחרון אנשיהם ובכל מקום אחר הם נשלחו למותם, רובם בטביעה או במצעדי מוות לעבר במדבר הסורי (דיר א-זור), או בידי יחידות צבא או יחידות כורדיות, או ברעב או מתשישות או ממחלות. בספטמבר 1915 עלו ניצולי מוסא דג על ספינה בריטית שלקחה אותם לחוף מבטחים. עד סתיו 1916 נמשך הטבח השיטתי, ומאוכלוסייה המוערכת בכ-2.5 מיליון איש נשארו בטורקיה כ-300 אלף. הדיכוי הארמני נמשך עד 1923 ובשנים אלה מאות אלפי ארמנים סבלו דיכוי ואלימות. אומדן הנספים הארמנים נע בין 600 אלף (הערכות טורקיות) ל-1.5 מיליון. 

זו תמצית טבח העם הארמני. היא נטולת זעקות מתים, צרחות של ילדים ניתקים מידי הוריהם, חרחוריו האחרונים של הטובע, גסיסתה האיטית של המורעבת, ידו של הילד שהושטה אל הורה מת. כך גם ללא סיפור אישי היא זועקת את כאבה, את הדיכוי, את הפשע. התעלמות היא הפניית עורף לכל צו מוסרי. ההכרה הישראלית ברצח העם הארמני צריכה להיות מנותקת מכל שיקול דיפלומטי משום שהיא צו מוסרי. העובדה שאנחנו מציבים אותה בכל פעם כגרזן מעל צווארה של טורקיה היא הפניית עורף לאנושיות.