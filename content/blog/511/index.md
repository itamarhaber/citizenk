---
date: 2017-12-24 11:45:00+02:00
description: ???
source: https://www.haaretz.co.il/blogs/karenhaber/2017-12-24/ty-article/0000017f-f8bc-d460-afff-fbfe27ae0000
tags: דעות
title: האיש עם הגיליוטינה
---

מ[הדיווחים](/news/education/2017-12-23/ty-article/0000017f-f90a-d318-afff-fb6b36d80000) בחלק מכלי התקשורת ומ[תגובות הפוליטיקאים](https://www.facebook.com/NaftaliBennett/photos/a.656000644421607.1073741830.396697410351933/1652526021435726/?type=3&theater) ניתן להבין שאתמול היתה הפגנה של איש אחד עם גיליוטינה, ושהאיש הזה מגלם את כל הפחדים כולם. אם הגיליוטינה היא הסתה, אז גם כל מה שקדם לרצח רבין הוא הסתה. הבעיה היא שזה שומט את הקרקע מתחת לטיעונים הנשמעים פה כבר 22 שנים, שההליכה לפני (מצדי ומאחורי) ארון הקבורה (של הציונות כמובן, אבל רבין הבוגד רצח אותה) לא היתה בשום צורה קריאה לרצח, אלא "מחאה לגיטימית ומלאת רגש של אנשים שחרב עולמם". 

אבל מילא שמימין נשמעות זעקות חמס למרות שאין מקום להשוואה, מה שעצוב הוא שמרבית השמאל מחרה מחזיק אחריהם וגרוע מזה – באופן אוטומטי וללא כל שיקול דעת למעט הרצון העקר להצטרף למדורת השבט האלטרנטיבית והלאומנית (סליחה, נהוג לקרוא לזה היום פטריוטיות) שהדליק נתניהו. 

נתחיל עם ההשוואות, למרות שכידוע זה אסור. האמת היא שאין מקום להשוות. הגיליוטינה אתמול [היתה מיצג של אדם יחיד](https://www.10.tv/news/151048), לא היו פוליטיקאים שהיו שותפים לזה, לא היה המון שתמך אקטיבית, הגיליוטינה לא נשאה כתובות, אדם אחד. זהו. ארון הקבורה, כדוגמא מתבקשת, היה חלק מהפגנה מאורגנת, הוא נישא על ידי רבים, היו עליו כתובות מפורשות, זה לא בר השוואה בשום צורה. 

את הגיליוטינה אולי ניתן לפרש בכמה דרכים. אבל בין אם הגיליוטינה היא הומאז' למהפכה הצרפתית, עת הסיאוב השלטוני הגיע לשיאו והעם נזכר שהוא הריבון, או רמז ללואי ה-16 ומרי אנטואנט סמל הנהנתנות והניתוק, או קוצץ סיגרים, רמז לסיאוב שלטוני (כלומר מתנות מחברים), היא מחאת יחיד לגיטימית שחוסה תחת חופש הביטוי ואם היא מוצאת חן בעיניכם או לא, זה עניין אישי. אבל הדיון בגבולות חופש הביטוי הוא לא הנקודה. אם יש בה הסתה לרצח, הרי שהיא בעיני המתבונן ועולם האסוציאציות שלו. 

אבל מילא שהימין קופץ על אוטומט, הבעיה מתחילה כשהשמאל מיישר קו ומצופף שורות עם הנרטיב שהימין מפיץ. מילא שמארגני ההפגנה התנערו מכל הסיבות הברורות מהגיליוטינה, אבל הראשון לגנות היה גבאי, כצפוי, שמיהר לכנות את הגיליוטינה "הסתה", כי כידוע זה מה שציונים עושים. לו היה לראש המחנה הציוני קו שמאל ברור היה אומר את שצריך להיאמר: "הגיליוטינה אינה מהות ההפגנה, כל התייחסות אליה היא ספין על מה שצריך להגיד – רבבות הגיעו אתמול להפגנה מהטעם הפשוט – הם רוצים מדינה מתוקנת ועל זה הם יוצאים לרחובות, זו המהות ועל זה צריך לדבר". 

כי, בינינו, [האיש עם הגיליוטינה](https://www.facebook.com/amitbrin) לא מהווה שום סיכון אבל הוא מוכיח את הנקודה - כולם מדברים עליו במקום על מה שבאמת מהווה סכנה. זו רק גיליוטינה מקרטון, אבל עובדתית היא הותירה אותנו עם המון ראשים מדברים על כלום, כי כידוע "אין כלום כי לא היה כלום", זאת אומרת למעט גיליוטינה.