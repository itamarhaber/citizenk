---
date: 2017-02-15 12:22:00+02:00
description: ???
source: https://www.haaretz.co.il/food/cookingwithkids/2017-02-15/ty-article/0000017f-f8b7-d460-afff-fbf7f6dd0000
tags: בישול
title: קדרת בשר עם הריח שמביא את כולם לשולחן
---

המשפט הבא הוא כזו קלישאה שאני קצת מתביישת להשתמש בה, אבל הוא נכון, בית זה המון דברים, אבל זיכרונות טובים ממנו בדרך כלל נחקקים טוב יותר כשהם קשורים לאכול. אצלי זה עובד, המון מסיפורי הילדות שלי שאני נזכרת לספר לילדים, בין אם הם רוצים ובין אם לאו, איכשהו נמצאים ברדיוס של המטבח. גם אצלנו למטבח יש תפקיד והוא חלק חשוב מהיומיום והבית, כמו אצל עוד הרבה אנשים אחרים.

אחת הבעיות עם לאהוב את המטבח ולהיות יעילה בו היא שהרבה דברים לא נתפסים אצלי כבעיה שדורשת התייחסות, לכן אני גם זורמת עם מרבית הבקשות של הילדים לאכול. כן, אצלנו זה עובד לפי בקשות, נא לא להרים גבה, איש איש וטעויותיו הוא ולא נתווכח עכשיו אם אלה בעיות או לא. כל מדריך להורים יאמר לכם שאני טועה, אולי, אבל הטעות הזו היא שלי ואני לוקחת עליה אחריות.

הנטייה שלי היא לפתור בעיות במשוואות, לכן בין הכנת מנת שרימפ ברוטב עגבניות חריף ב- 20 דקות מרגע הוצאתם מהמקפיא ובין הדיון העקר והמשמים שכולל משפטים כמו "אני לא רוצה סנדוויץ', לא מתחשק לי לאכול חביתה, אני רוצה משהו חם ובשרי יותר", הדרך הקצרה יותר מהשתיים עדיפה בעיניי. מה גם שבזמן שמכינים אוכל אפשר לעשות עוד הרבה דברים יעילים יותר מדיון מנדנד שעולה על העצבים. 

אבל גם אני עדיין חולמת על ארוחות שכולם אוכלים את אותו הדבר ולאט לאט זה מצליח לי. אחת ההצלחות שלי היא בשמירה על מקסימום סודיות, כזו שבכל קנה מידה של ביטחון שדה לא נחשבת מסווגת ובכל זאת בבית זה מצליח. הפעם חשקה נפשי בצלי פטריות, אלא שעצם המנה "צלי" נפסלת אצל הבכור מהטעם ההגיוני ש"זה בשר שנתקע בשיניים". לכן עשיתי וריאציה קטנה והתחלתי לבשל.

ריח הבצל, הבשר, השום והפטריות שמרכיבים את המנה והתבשלו להם כשלוש שעות על אש קטנה הצליחו להוציא את כל הבית משלוותו. שנאמר הקדרה שלי מביאה את כולם לשולחן והם רק מבקשים עוד. הגשנו את הקדירה הפעם בתוספת סלט ירקות, טחינה, ברוקולי מאודה בלימון, אורז והילדים לא ויתרו על צ'יפס, כי מן הידועים שאין כמוהו טבול בציר בשר.

**קדרת בשר מוצלחת בפטריות ובצל**

**מה?**

1,200 גרם בשר קדרה (אנחנו השתמשנו בשייטל) חתוך לקוביות קטנות של 1.5 ס"מ X1.5 ס"מ

1 בצל סגול קצות דק

1 בצל לבן קצוץ דק

1 כרישה פרוסה לפרוסות דקיקות

5 שיני שום כתושות

1 חבילה פטריות שמפיניון פרוסות

1 חבילה פטריות פורטובלו פרוסות

חצי כוס יין אדום

2 כפות סויה

מלח

פלפל

צרור פטרוזיליה

שמן זית או שמאלץ או חמאה – לפי הטעם לטיגון הבצלים

מים

**איך?**

מטגנים את הבצלים והכרישה בסיר גדול עד שהם מזהיבים. מוסיפים את הבשר וסוגרים אותו היטב. מוסיפים את השום. מוסיפים את היין ונותנים לאלכוהול להתאדות. מוסיפים את הפטריות, מטגנים מעט ומוסיפים מים עד לכיסוי כל הבשר ועוד כחצי כוס, מוסיפים את הסויה ומביאים לרתיחה. מכניסים צרור עלי פטרוזיליה קשורים (עדיף בחוט שפאגט), מתבלים במלח ופלפל ומכסים את הסיר. מעבירים לאש קטנה ומבשלים כ- 3 שעות.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)