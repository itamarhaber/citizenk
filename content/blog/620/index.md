---
date: 2017-02-23 08:41:00+02:00
description: ???
source: https://www.haaretz.co.il/food/cookingwithkids/2017-02-23/ty-article/0000017f-f8d0-d044-adff-fbf9572a0000
tags: בישול
title: בראוניז - מתכון פשוט שעושה חיים קלים
---

מסתבר שאנחנו בוחרים כל מיני מנות שקשה להתחקות אחרי ההיסטוריה שלהן, אולי זה דינן של מנות מוצלחות, כולם רוצים נתח מההצלחה. לנו אישית הקרדיט לא חשוב, אלא הטעם, אבל המתחיל בהתחקות צריך גם לסיים. ככל הנראה מקור הבראוניז הוא לא בעקרת בית ששכחה להוסיף אבקת אפייה לעוגת השוקולד וגם לא בשף שנגמר לו הקמח. מקורו של הסיפור גם לא בטעות נוסח שוקולד מומס שנשפך במקרה לתוך תערובת בצק עוגיות.

ההתחלה היא ככל הנראה בשיקאגו ב-1893,קצת לפני פתיחת התצוגה הבינלאומית של קולומביה. הגברת ברתה פוטר-פאלמר, זוגתו של בעל מלון פאלמר ויושבת ראש הוועדה המארגנת הנשית של התערוכה, נתבקשה להכין קינוח מיוחד לתצוגה שיוכל להיכנס לקופסאות האוכל. הגברת פאלמר ביקשה מטבחי הקינוחים להמציא קינוח קל יותר לאכילה מפאי וקטן יותר מעוגת שכבות. וככה נולד לו בראוני שתי שכבות ואגב בכלל היה מעליו זיגוג משמשים. רק מה, אין שום עדות שמישהו קרא לקינוח הזה בשם בראוניז.

מתכון הבראוניז הראשון הוא מ-1896 מספר בישול של בית הספר לבישול של בוסטון ונכתב על ידי פאני פארמר. אבל הבראוניז האלה היו בכלל גולדיז כי לא היה בהם קמצוץ של שוקולד. רק ב- 1906 אותה פאני תוציא מתכון של בראוניז עם שוקולד. בפעם הראשונה שבאמת יש התייחסות לבראוניז, כאלה שאתם מדמיינים בכל פעם שנאמרת המילה בראוניז, היא בפרסומת מקנזס סיטי משנת 1898. ומתכון אמתי למנה הזו (שם, תצורה, טעם ומרקם שאנחנו מכירים) התפרסם למעשה רק ב- 1899 בספר בישול במיין, ארה"ב (ואל תספרו לנו שבוויקיפדיה כתוב על ספר בישול משיקאגו 1904, אנחנו בדקנו גם). מאיפה מגיע השם עצמו? עזבו גם זה סיפור, אז בואו נחליט שזה פשוט שם מתבקש. ממש כמו שעכשיו מתבקש מתכון.

**מתכון לבראוניז (תבנית מלבנית, רצוי 24X30)**

**החומרים:**

250 גרם שוקולד מריר שבור לחתיכות

100 גרם חמאה (גם חמאת קוקוס עובדת מצוין)

4 ביצים

1.5 כוס סוכר או חבילת אבקת סוכר

1 כוס קמח מעורב עם 1/4 כפית מלח

**איך מכינים?**

מחממים תנור ל- °180

להמיס את השוקולד המריר או באמבט אדים (באן מארי) או במיקרו (תהא אסכולתכם אשר תהא).

להוסיף את החמאה ולערבב עד לקבלת תערובת אחידה.

להקציף את הביצים והסוכר כ-3 דקות עד שהתערובת מקבלת נפח ונעשית בהירה יותר. לקפל את השוקולד לתוך התערובת ולהוסיף את הקמח והמלח ב- 3-4 פעמים, כאשר הקמח נטמע לגמרי בתערובת מפסיקים, גם כאן ערבוב יתר פוגע.

יוצקים לתבנית משומנת (הכי נוח למעשה לשמן תבנית, להניח עליה נייר אפיה ולשמן גם אותו, כך קל לשלוף את הבראוניז מהתבנית).

מכניסים לתנור למשך של 20 דקות, תלוי בתנור. הבראוניז מוכנים כשקיסם הננעץ במרכז יוצא מכוסה במעט קרם שוקולד ופירורים.

להוציא מהתנור, להניח להתקרר כ- 5 דקות.

לשלוף מהתבנית ולחתוך לריבועים (אפשר להיעזר בכוס מים חמים כדי לנקות את הסכין בין חיתוך לחיתוך).

בכלי סגור במקרר הבראוניז יחזיקו 10 ימים בקלות, השאלה היא אם אתם תחזיקו מעמד.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)