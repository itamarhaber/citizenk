---
date: 2018-05-24 07:15:00+03:00
description: ???
source: https://www.haaretz.co.il/food/cookingwithkids/2018-05-24/ty-article/0000017f-f8f0-d460-afff-fbf6e47d0000
tags: בישול
title: 'בונז''ור גוז''ר: תפיחיות גבינה מושלמות'
---

אל תתנו לי להתחיל עם נושא החום, כולם מדברים על כמה חם וזה די הגיוני כי מהחום הזה אי אפשר לברוח, לא משנה כמה נסתתר ונתחפר במזגן, הוא שם ובסוף יוצאים אליו ובכלל רק מאי. אבל אמרנו שלא מתחילים לדבר על החום ועל העובדה שהוא משתלט על החיים וצובע אותם בצבע שמכאיב לעיניים ומעייף אותן. אז לא נדבר על החום כי פתרון לסיפור הזה אין לי, אבל פתרונות לאוכל קליל ביום קיץ חם יש גם יש. 

באופן פרדוקסלי ההצעה הבאה כוללת גם הליכה למטבח וגם הדלקת תנור, שתי פעולות שלרבים מאתנו קשה לבצע עת בחוץ כל כך חם, אבל כבר דנו בנקודה הזאת, אם כי אני לא מאשימה אתכם אם בחום הזה איבדתם ריכוז. למה זה שווה את זה? כי כמו בסיפור של הרב שמציע ליהודי שבא אליו ומתלונן על הצפיפות בבית להכניס עז, ברגע שתסגרו את התנור תחושו מיד בהקלה והקלה בחום הזה זה טוב. אבל נניח שזה לא עבד עליכם כי בכל זאת זה לא ענה על השאלה אז למה לפתוח את התנור, אז התשובה המיידית והמנצחת היא כי זה טעים. 

תפיחיות הגבינה האלה הן הגרסה הביתית ל[גוז'ר](/food/2014-05-01/ty-article/.premium/0000017f-f83f-d887-a7ff-f8ff8dbb0000) ,Gougeres, שהן פחזניות גבינה קלילות שעובדות נפלא כמתאבן ומוגשות עם אלכוהול כאפריטיף של לפני ארוחה. אבל למי יש זמן לקוקטייל של ערב כששלושה ילדים רעבים מחכים לארוחה? את התפיחויות, שעשויות מבצק רבוך, מכינים בכ-20 דקות והן צריכות עוד כ-20 דקות בתנור. ב-20 הדקות האלה אפשר לחתוך ירקות, להכין [טחינה ביתית](/food/cookingwithkids/2017-01-01/ty-article/0000017f-f8e8-d044-adff-fbf9ae1c0000) ולטגן חביתה מה שיהפוך את כל הסיפור הזה לארוחת ערב טעימה במיוחד. אגב, הן גם מושלמות לאירוח, אם יש ביניכם אנשים שעוד סתם מארחים בערב חברים אחרים בגילם ואז אני חוזרת שוב על המלצת האלכוהול. 

**תפיחיות גבינה (כ-40 יחידות)** 

 עברו לתצוגת גלריהתפיחיות גבינה צילום: קרן הבר **מה?** 

140 גרם (כוס) קמח 

1/2 כפית (1.5 גרם) אבקת אפייה 

90 גרם חמאה ללא מלח 

250 מ"ל (כוס וחצי כף) מים 

1 כפית מלח 

4 ביצים 

100 גרם (כוס) גבינת גרוייאר (או צ'דר, פרמז'ן או אמנטל) מגוררת דק 

**איך?** 

מחממים תנור ל-175 מעלות. 

בקערה קטנה ויבשה מערבבים את הקמח עם אבקת האפייה. 

שופכים את המים לסיר קטן, מוסיפים את החמאה ואת המלח, מניחים על אש בינונית-גבוהה ומביאים לרתיחה. מסירים מהאש, מוסיפים את הקמח (המהדרין ניפו אותו קודם) בפעם אחת ומערבבים היטב בעזרת כף עץ. 

מחזירים לאש בינונית ומערבבים עד שהבצק נפרד מקצוות הסיר ומתכנס לכדור. מסירים מהאש ומעבירים את הבצק לקערה יבשה ונקיה או לקערת מיקסר. 

בקערה קטנה טורפים את הביצים. 

מוסיפים את הביצים הטרופות ב-3-4 פעמים תוך ערבוב נמרץ או ערבול במיקסר (וו גיטרה), כדאי לשים לב שמערבבים היטב לאחר כל הוספה של ביצה. לרגעים ייראה שהבצק מאבד ממרקמו ומתפרק, אך אל חשש - הערבוב יחזיר לו את מרקמו. בסופו של דבר צריך להתקבל בצק חלק וסמיך שנוח לעבוד אתו. לכן, אגב, חשוב להיות מדויקים בכמויות. אם הבצק נראה לכם נוזלי מדי, הוסיפו מעט קמח ומאוד בזהירות כי כל כמות קטנה משנה, אבל בצק נוזלי מדי יגרום לתפיחיות לקרוס ולהיראות כמו פנקייק במקרה הטוב. 

בשלב זה אתם נמצאים לפני צומת לא עקרוני בעליל: 

**הגרסה לעצלנים:** שופכים את כל הגבינה לבצק ומערבבים היטב. 

**הגרסה לעצלנים פחות:** שופכים רק 2/3 מהגבינה לתוך הבצק ומערבבים. 

על תבנית תנור סטנדרטית מניחים ניר אפייה (אין צורך בשימון נוסף), את תפיחיות הגבינה ניתן לסדר על התבנית או באמצעות שקית זילוף בעלת פיה ישרה בינונית או באמצעות שתי כפיות למראה אוונגרדי ולא בהכרח סימטרי. 

בשלב הזה המהדרין יטרפו עוד ביצה וימשחו בביצה את החלק העליון של הכדורים, ניתן אגב לעשות את זה גם עם האצבעות וכך להחליק את התפיחיות עם עשיתם אותן באמצעות כפיות. מי שלא התעצל קודם יפזר את הגבינה מעל. 

אופים כ-20 דקות עד שהכדורים תופחים ומשחימים, ולא זהבהבים זה לא נחשב, בבצק ייעשו סדקים עדינים וזה חלק מהאפייה. 

מגישים מיד, כך שאם תכננתם לאכול אותן עם סלט או ממרח זיתים, או ירקות חתוכים או חביתה או מה שזה לא יהיה, תכינו הכל בזמן שהן בתנור, כי ברגע שהן יוצאות כבר ממש קשה להתאפק.