---
date: 2021-09-09 14:49:00+03:00
description: ???
source: https://www.haaretz.co.il/food/cookingwithkids/2021-09-09/ty-article/0000017f-f8ca-d044-adff-fbfb6b030000
tags: בישול
title: 'אורז מטוגן: ארוחה שלמה במנה אחת'
---

הכל התחיל כשהתחשק לי אורז מטוגן, שזה די מרענן וגם סימן שהתבגרתי ואני מוכנה להכין מנות שלא בטוח שהצאצאים יאכלו וזה כבר סימן טוב. הצד העצוב בסיפור, וסליחה שאני מקדימה שורה תחתונה, הוא שהילדים ממש נהנו עד שנאלצתי להכין את המנה שוב אחרי יומיים.

בניגוד למוניטין שיצא לו כתוכנית מגירה ל"מה לעשות עם אורז שנשאר", לנו אף פעם לא נשאר מספיק אורז שיצדיק הכנת מנות נוספות. אבל לאורז מטוגן לא צריך לחכות לאורז שנשאר, אפשר להכין במיוחד וליהנות ממנה עיקרית נהדרת, שבכמות מספקת היא לגמרי ארוחה שלמה ויש כמיליארד וחצי סינים שיגידו שאמת דיברתי.

**מה כדאי לדעת?**

שהאורז צריך להיות קר לפני ההכנה; שנוח לטגן כל ירק בנפרד או לפחות לפי מידת הקשיות והזמן הנדרש להכנה; שניתן לשנות את הירקות ואפשר להוסיף עוד; שלא חייבים חביתה, אבל עדיף להכין אותה בנפרד וכדאי להשתמש בביצת חופש; שלא מחליפים בשמן זית כי זה לחלוטין לא מתאים לאופי המנה;  
 שמטגנים את הירקות בהתאם לטעם, יש מי שמעדיף אותם פריכים ונגיסים ויש מי שמטגן אותם עד לרכות מקסימלית – עניין של העדפה.

 עברו לתצוגת גלריהאורז מטוגןצילום: קרן הבר**אורז מטוגן (4 מנות)**

**מה?**

אורז לבן מבושל וקר מ-1.5 כוסות אורז יבש במקור 

מעט שמן צמחי לטיגון (קנולה, זרע ענבים, סויה וכו')

1 בצל לבן בינוני

8 (ויותר) שיני שום כתושות

2 גזרים בינוניים קלופים וקצוצים דק

כוס תפרחות ברוקולי קטנות (או כוס אפונת גינה ירוקה)

8 פטריות שמפיניון פרוסות דק

2 ס"מ שורש ג'ינג'ר קצוץ דק

מה עוד אפשר? כרוב חתוך לרצועות דקיקות, גרעיני תירס, פלפל חתוך דק, שעועית ירוקה, עלים ירוקים שונים

**לחביתה:**

1-2 ביצים גודל L

מלח ופלפל

שמן צמחי

**לתיבול:**

3-4 כפות רוטב סויה

2 כפות מירין (לא חובה)

כף שמן שומשום

**לקישוט:**

בצל ירוק קצוץ, אפשר גם זרעי שומשום קלויים

 עברו לתצוגת גלריהאורז מטוגןצילום: קרן הבר**איך?**

להכנת האורז: מחממים מעט שמן בסיר, מוסיפים אורז ומלח, 3 כוסות מים וקצת, מביאים לרתיחה, מנמיכים להבה ומכסים במכסה, מבשלים כ-7 דקות ומדי פעם מערבבים. סוגרים להבה ומניחים לנוח מכוסה במכסה 5 דקות.

יש מי שמכין את החביתה על הווק, אני מעדיפה להכין במחבת נפרד:

טורפים בקערה קטנה את הביצים עם מלח ופלפל

מחממים מחבת קטנה, מוסיפים מעט שמן וכשהוא חם, יוצקים את הביצה הטרופה, ובעזרת מרית פשוט מכניסים פנימה למרכז החביתה את החלקים שנעשים בקצוות וכך "מקשקשים" אותה עד שהיא מוכנה ועדיין רכה, מעבירים לקערה עד שמוסיפים אותה לאורז.

מחממים את הווק (וכן, ווק זה חלק מהקסם) ומתחילים לטגן את הירקות, אם מעדיפים לעשות הכל ביחד, מתחילים עם הירק הקשה ביותר, כלומר הגזר ולפי מידת העשייה המועדפת מכניסים את שאר הירקות – בצל, שום, ג'ינג'ר, פטריות. אפשר כמובן גם לטגן אחד-אחד ובכל פעם להוציא לקערית את הירק המוכן וככה יש שליטה מדויקת למי שלא בטוח. בכל מקרה מסיימים את השלב הזה כשכל הירקות מוכנים והוצאנו אותם מהווק.

**הרכבה:**

מוסיפים מעט שמן, אם אין, לווק. הוא מתחמם מהר, מיד מוסיפים את האורז ומטגנים מעט תוך כדי ערבוב. מוסיפים את הירקות, החביתה ואת הסויה והמירין ומערבבים היטב. סוגרים את האש, מוסיפים את שמן השומשום, מערבבים ומגישים.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)