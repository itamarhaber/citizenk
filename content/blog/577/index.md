---
date: 2017-06-20 14:43:00+03:00
description: ???
source: https://www.haaretz.co.il/food/cookingwithkids/2017-06-20/ty-article/0000017f-f8ce-d044-adff-fbff56d40000
tags: בישול
title: מנת חצילים פרמז'נה שלא צריכה שום תוספת ליד
---

דמיינו (לא חובה) - שכבות חצילים נימוחות שטוגנו (או נאפו) קודם בבלילה (או בלי) משכשכות ברוטב עגבניות ושום ומוקרמות בגבינת מוצרלה ופרמז'ן ואפויות בתנור בתוספת בזיליקום (למי שלא אלרגי) ואפשר גם בשילוב פרוסות ביצים קשות (כן, בין החצילים, והאיטלקים מתים על זה, הגרסה שכאן היא בלי). באיטלקית parmigiana di melanzane, ובתרגום ממצה – מעדן. מקור השם, לא שזה ממש חשוב, שנוי במחלוקת. יש הטוענים שזה בגלל הגבינה הדומיננטית ויש הטוענים שמקור המנה האיטלקית המסורתית הזו הוא העיר פרמה, אם כי קצת קשה להאמין כי היא לא ממש פופולארית שם ואילו את מקורותיה ניתן לאתר בנאפולי.

כשחושבים על זה, איטליה היא המדינה היחידה באירופה בה חצילים הם חלק מהתפריט וזה לא מפליא. החצילים הגיעו לאיטליה עם הכיבוש העאלאבי את סיציליה במאה התשיעית, בעוד שלשאר אירופה הם יגיעו רק בסביבות המאה ה- 17. ועל זה נאמר מדינה המאמצת חצילים למאכליה, היא מדינה ראויה, אבל יכול להיות שהמצאתי את זה.

כך או אחרת, יש הבדל עצום בין המנה הזו בגרסתה האמריקאית ובגרסתה האיטלקית, אפילו בחיתוך החצילים: בעוד האיטלקים חותכים את החצילים לאורך, הגרסה האמריקאית לרוב חותכת אותם לרוחב. ומה שלא יהיה זו מנה נפלאה שקל להכין בבית ואפשר אפילו בגרסה טבעונית.

אבל יש לזכור:

החצילים, אחרי הצלייה הראשונית, טעימים בצורה פלילית ולכן או שתכינו כפול ותרשו לעצמכם לחגוג או שתגלו איפוק וזה קשה, אז שווה להתחיל לתרגל מעכשיו.

הריח אחרי שמכניסים לתנור, בהתחשב בעובדה שהתאפקתם, מטריף ומעורר ערגונות. לכן, אל תעצרו את עצמכם ותאכלו מיד כשזה יוצא. לאור העובדה שהמרכזית טענה בתוקף שהיא לא אוהבת חצילים וגם לא ממש פרמז'ן, רק נציין שהיא הסכימה לטעום ואחרי כדקה שאלה אם אפשר עוד. אז תנו לחציל עוד הזדמנות, תכל'ס הוא לא עשה לכם כלום.

**חצילים פרמז'נה**

**מה?**

חציל אחד (אם אתם עושים יותר – הכפילו בהתאם)

1 ביצה

2 כפות מים

חצי חבילה (בערך) פירורי גריסיני

2 כפות פרמז'ן מגורדת

מלח (אפשר גם פלפל שחור)

3 עגבניות בינוניות (תמר אם יש ועכשיו לגמרי העונה)

2 קופסאות רסק עגבניות קטנות (או לחלופין קופסא קטנה של עגבניות מרוסקות)

6 שיני שום (אפשר פחות, זה עניין של טעם)

1/3 כוס שמן זית

מלח

צרור עלי תיבול קשורים בחוט שפגט (אנחנו משתמשים רק בפטרוזיליה)

50-70 גרם מוצרלה מגורדת

2 -3 כפות פרמז'ן מגורדת

**איך?**

שוטפים היטב את החצילים ומנגבים, קוטמים את הקצה ופורסים לפרוסות לרוחב. רוחבן הפרוסות זה עניין של טעם, הפעם חתכנו ברוחב של כ- 0.8 ס"מ, אפשר גם דק יותר וזה לא פחות טעים, בעיקר אם רוצים להכין את החצילים ללא הבלילה, כלומר עם שמן זית בלבד.

מניחים את החצילים הפרוסים על מגבת נייר ומפזרים מעל מלח כדי שהחצילים יגירו נוזלים ומרירות אחרי כחצי שעה, סופגים את הנוזלים בעזרת מגבות נייר.

אפשר לטגן את החצילים בשמן עמוק עם הבלילה או בלעדיה, אנחנו מעדיפים את גרסת התנור.

מחממים תנור ל- 190 מעלות.

**החצילים:**

פורסים נייר אפייה על תבנית תנור רגילה.

אם רוצים חצילים נטו ללא בלילה, פשוט מושחים אותם בשמן זית בעזרת מברשת משני הצדדים. מניחים בתבנית ומכניסים לתנור ל- 15-20 דקות לצד אחד ואז הופכים לעוד כ- 15 דקות לצד שני, בכל מקרה עליהם להזהיב, והזמן כמובן משתנה בין תנור לתנור ובהתאם לעובי פרוסות החציל, אז היו עם היד על הדופק.

בגרסה האמריקאית החצילים מטוגנים בבלילה, אנחנו נאפה אותם.

על צלחת נקייה מערבבים את פירורי הגריסיני עם הפרמז'ן המגורדת, המלח והפלפל.

בקערה טורפים את הביצה עם שתי כפות מים.

טובלים את החצילים משני הצדדים בפירורים, ואז בביצה ושוב בפירורים ומניחים על נייר האפייה שבתבנית, מרווחים מעט בין החצילים. מכניסים לתנור ל- 15-20 דקות ואז מוציאים מהתנור, הופכים את החצילים ונותנים עוד כ- 15-20 דקות ומוציאים מהתנור.

**רוטב עגבניות:**

בינתיים חולטים את העגבניות במים חמים עם מלח, מוציאים אותן, מקררים, מקלפים וחותכים לקוביות קטנות.

כותשים את שיני השום.

שופכים את שמן הזית לסיר קטן ומניחים אותו על אש קטנה, מחממים מעט ומכניסים את השום הכתוש. מטגנים תוך ערבוב כדקה, מנמיכים את האש מטגנים עד להזהבה ומוסיפים את העגבניות. מבשלים יחד כחמש דקות, מוסיפים את רסק העגבניות והמים, מתבלים במלח ופלפל ומביאים לרתיחה. מנמיכים את האש, מכניסים את צרור עשבי התיבול ומבשלים כ- 20 דקות.

**ההרכבה:**

אם אתם אוהבים מגדלי חצילים, תבנית אינגליש קייק נפלאה לכמות של חציל אחד, בכל מקרה ניתן להשתמש בכל סוג של תבנית או מחבת ללא ידית.

יוצקים רוטב עגבניות לכיסוי התחתית, בוזקים מעל פרמז'ן ומניחים שכבת חצילים. שוב יוצקים רוטב, בוזקים פרמז'ן ומניחים חצילים, עד לשכבה העליונה. אז שופכים את יתרת הרוטב, בוזקים פרמז'ן והפעם גם מוצרלה מגורדת. מכניסים לתנור מחומם ל- 180 מעלות ל- 20 דקות בערך.

הזהרנו שהריח משתק, זה מסתדר כשדונה אידיאלה יוצאת מהתנור. בתיאבון

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)