---
date: 2021-01-27 19:40:00+02:00
description: ???
source: https://www.haaretz.co.il/blogs/karenhaber/2021-01-27/ty-article/0000017f-f8f3-d318-afff-fbf3a6b30000
tags: דעות
title: השואה שלנו, אבל מה עם הלקח?
---

ב-27 בינואר 1945 נכנס הצבא האדום בשערי אושוויץ-בירקנאו, המקום בו נרצחו כ-1.1 מיליון יהודים בתוך פחות מחמש שנים. זו השנה ה-15 שיום הזיכרון הבינלאומי לשואה מצוין רשמית בתאריך זה, בהתאם להחלטת האו"ם. הבחירה ביום שחרור אושוויץ היא הרבה יותר מסמלית - אושוויץ חקוק בתודעה העולמית כסמל הזוועה אליו מסוגלת האנושות לרדת ושחרורו כגאולה.

מעבר לקביעת יום הזיכרון הבינלאומי במועד זה, החלטה 60/7 מכוונת גם לחיזוק זכרון השואה, מניעת הכחשת שואה ומאבק באנטישמיות, אבל מוסיפה נדבך נוסף חשוב - מסר אוניברסלי נגד שנאת זרים, הסתה ואלימות על רקע מוצא, גזע או אמונה דתית. בסופו של דבר, אם יש משהו חיובי ללמוד מהשואה, משפט מוזר בפני עצמו, הרי זו ההבנה שלא צריך שואה כדי שפגיעה בזכויות אדם, שנאת זרים, הסתה ואפליה המכוונות נגד אדם או קבוצה בשל שיוך אתני, דתי, מגדרי, גזעי או אחר - לא יעברו בשתיקה, יגונו וידוכאו בשם המאבק לשוויון בין בני האדם.

אם יש משהו ששכחנו כישראלים זה בדיוק את זה. אנחנו כל-כך עסוקים בלקחת בלעדיות על השואה, שאנחנו מפספסים לגמרי את הלקחים החשובים שלה. מעולם לא היה צורך להכריז בלעדיות על השואה, היא נתונה לנו מתוקף היותנו. לא היה צריך להזכיר לאף אחד, למעט מכחישי שואה, שהעם היהודי הוא הקורבן של מעשה הזוועה הזה, שלנו הוא.

נר הזכרון לקורבנות השואה אסור לו שידלוק יום אחד בשנה. עליו להאיר מטאפורית את העולם בכל יום בעמידה נחרצת נגד פגיעה במיעוטים נרדפים, בחתירה לצדק, לאכפתיות אנושית, להפצת ערכים אוניברסליים והומניים, לא רק כדי שזוועה כמו השואה לא תשנה, אלא משום שהעולם אחרי השואה היה צריך להיות טוב והוגן יותר. והוא לא. אם יש מדינה שצריכה להיות ראשונה להתייצב - זו ישראל. רק שישראל מסתדרת רק עם צד אחד של זכרון השואה – צד הקורבן. במתכונתה הנוכחית היא אינה יכולה להתחבר ללקחים אוניברסליים מהטעם הפשוט – היא אינה מיישמת אותם, לא בתוך גבולות הקו הירוק ולא מחוץ להם.

מיילס לרמן, שורד שואה, פרטיזן יהודי ביערות פולין ושגריר בינלאומי לזכרון השואה, ממקימי מוזיאון השואה בוושינגטון ואנדרטת בלז'ץ, ויו"ר המוזיאון בשבע שנותיו הראשונות, אמר פעם: "עלינו ללמוד מהעבר בעודנו מתייחסים להווה ולעתיד... אנו, עדי זוועות העבר, מוכרחים להזכיר לסובבים אותנו ולהזהיר אותם... ששנאה מאכלת לא רק את הקורבנות המיועדים, אלא גם את עובר האורח התמים. בדרך זו, לקחי השואה ייושמו שוב עת אנו שואפים ליצור מחר טוב ושפוי יותר".

אזהרתו של לרמן צריכה להדהד בישראל. אנו, צאצאי הקורבנות, צריכים להיות הראשונים להבין כי לקח השואה אינו שתמיד יהיו אנטישמים, אלא שיש הפניית שנאה לאחר, התעלמות מזכויותיו של המיעוט והתעמרות בו בזכות כוח שרירותי ולא מתוקף מוסרי. אנו, צאצאי הקורבנות, צריכים להיות הראשונים להוות דוגמה להפנמת הלקח. אנו צריכים לזכור שהנקודה אינה רק הקורבן, אלא הרוע שיוצר אותו. ולכן, עלינו לקחת בלעדיות על הלקח האוניברסלי, שאינו מקהה את האובדן והזוועה או מקל בהם חלילה, אלא הופך אותם למנוף של שינוי ליצירת עולם טוב יותר.

אנחנו, שכבר 82 שנים שואלים איפה היה העולם, צריכים לדרוש מעצמנו להיות הרבה יותר טובים ממה שהיה אז העולם. ככל הנראה אנחנו עוד לא מוכנים ללקח הזה, אבל מפליא שאנחנו עדיין מצפים משאר העולם שיהיה. הקורבן לא רואה את הדבשת של עצמו, למרות שמניינה שישה מיליון.