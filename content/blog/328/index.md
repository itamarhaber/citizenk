---
date: 2019-10-24 08:37:00+03:00
description: ???
source: https://www.haaretz.co.il/blogs/karenhaber/2019-10-24/ty-article/0000017f-f900-d460-afff-fb665b9b0000
tags: דעות
title: עידן הבערות
---

כתיבה על נושאי היום היא עניין קל יחסית. הם מתרחשים, אנחנו כותבים, וממשיכים לנושא הבא. הכל מתרחש בקצב מהיר, לכל דבר יש תגובה. הרבה יותר קשה לכתוב על התמונה הגדולה, תהליכים, שינויים איטיים שאינם בולטים לעין וקל יותר לבחון אותם ברטרוספקטיבה. לא רק שקשה יותר לכתוב עליהם, הם גם לא פופולריים. והרי מי רוצה לספוג כתב אישום חברתי? אין כלום כי לא היה כלום. הכי קל.

בעודי תוהה איך לגבש את הטור הזה, תקפו תומכיו של בנימין נתניהו את אשת התקשורת רחלי רוטנר, הנמצאת בחודש השביעי להריונה, כחלק מ"החגיגות העממיות" בפארק הירקון לציון יום הולדתו ה-70 של ראש הממשלה. אפשר לפתור את זה כעוד אנקדוטה על קומץ אנשים שהם "עשבים שוטים", אבל יש עם זה מספר בעיות: הראשונה היא שמרוב עשבים שוטים בקושי אפשר לראות את הערוגה. השנייה, וחשובה יותר, היא שהתגייסות לטובת מנהיג פוליטי לא אמורה לשבש את אמות מוסר בסיסיות, על אחת כמה וכמה כשמדובר באשה בהיריון. האדם הסביר היה רוצה להאמין שמישהו יעצור רגע לחשוב במקרה כזה לפני שיסתער.

הסרטון שהעלתה רחלי רוטנראבל ההסתערות היא חיינו, הווירטואליים והמציאותיים. ברוכים הבאים לעידן הבערות. לעתים נדמה שהאדם החושב מיצה את עצמו כ-300 שנה אחרי פרוץ הנאורות. זו התקופה שהביאה עמה את ההכרה במרכזיותו של האדם, בזכויותיו הטבעיות ובחירותו; שבה הונחו יסודות המחקר המדעי המודרני; הוסרה טבעת החנק של הדת מעל הרצון האנושי לידע; נוצרה האבחנה בין אמונות לעובדות ונסללה הדרך לעולם חדש.

שנים עברו, והנה, דווקא בעידן שבו ידע אינסופי נמצא במרחק הקלקה - הבערות, מכל הדברים שבעולם, הפכה לכוח. הלאה הטלת הספק, החיפוש אחר הסברים, ההתבססות על היגיון, עובדות וקבלת החלטות רציונלית. מה לנו ולעבודה הזרה הזו? במקומם אימצנו נחרצות והיעדר רצון להפעיל את המוח. זה תופס בחיים הפרטיים ובחיים הפוליטיים כאחד. כולם מחפשים את השורה התחתונה ושוכחים שמה שחשוב הוא התהליך, ההגעה למסקנה. במקום חשיבה, קבלו סרטונים שיראו לכם מה צריך לדעת ואיך צריך לחיות; אל תחקרו - בדקו בוויקיפדיה; אל תטענו - שתפו משהו שמישהו כבר כתב; אל תבחנו את עצמכם - היו בטוחים שאתם הכי מוצלחים בעולם. 

אפשר להתפוצץ מהמוכנות שקיימת היום לקבל דברים, "אמיתות", כמובנים מאליהם. מה זאת אומרת אין שטחים כבושים? יש שטחים, הם לא בריבונות ישראל, אז הם כבושים; אפשר לומר עד מחר שאין פלסטינים, זה לא משנה את העובדה שהם כאן; הגשת כתב אישום נגד ראש ממשלה מכהן אינה הפיכה שלטונית כי הדמוקרטיה דורשת שלטון מוסרי ונקי כפיים כתנאי לפעולה; ואם כבר, הדבר הזה רק מוכיח את חיוניותה של מערכת החוק והאכיפה. לא צריך להיות שמאלני כדי להכיר במציאות הזאת.

הקטטה בחדרה בערב שמרת תורהניסיון העבר מלמד ששאלות, הטלת ספק ופקפוק הם זרזים לקידום האנושות. השינוי שהביא עידן הנאורות הוא ההוכחה לכך שקבלת דברים/קביעות מתוך סמכות עיוורת משאירה את האנושות בחושך. שנים של אבולוציה, שיאים של התפתחות והנה נראה כי חלה תפנית בעלילה - בערות באה עלינו לרעה. תנו לנו אקסיומות ונחיה לפיהן, לא נערער, לא נפקפק, נתקוף כל מי שיטיל ספק. לא עוד "העז לדעת" של קאנט, "העז לקבוע גם אם אינך יודע". לא עוד "אני חושב משמע אני קיים" של דקארט, "אני מאמין משמע אני קיים". הרבה יותר קל.

אם עידן הנאורות הציב את האמת מול השקר, בעידן הבערות השקר מתקבל כאמת כי הוא נוח יותר ומועבר בטקסטים קליטים עם תרגום בגוף המסר. האדם הסביר צריך לדחות את הסיסמאות הנבובות שבהן אנו מולעטים כדי להאמין שאלה דברי אלוהים חיים ואין בלתם. אין דרך להצדיק תקיפת אשה בהיריון, זו ביריונות שהדעת אינה סובלת, ובכל זאת לא מעטים מצדיקים אותה והשאר שותקים. ההצדקה והשתיקה הם זרזים לגלגול האנושות לאחור ואסור לנו לקבל אותם.

צדק ז'אן ז'אק רוסו. "האדם נולד חופשי אבל הוא כבול בכל מקום". רק שהוא לא ממש הביא בחשבון את האפשרות שאחרי שהאדם כבר הצליח להסיר את אזיקיו, בחלוף 300 שנה, הוא יושיט אליהם שוב את ידיו ויבקש להיכבל מחדש אל הבערות ולהסיר מעליו, מרצונו, את הזכות הבסיסית ביותר שלו – הזכות לחשוב באופן עצמוני.