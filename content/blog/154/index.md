---
date: 2021-03-02 19:28:00+02:00
description: ???
source: https://www.haaretz.co.il/family/homeschooling/2021-03-02/ty-article/.premium/0000017f-f8b6-d460-afff-fbf6d9570000
tags: חינוך
title: החלטתם ליישם חינוך ביתי, ומה עם הזוגיות שלכם?
---

בזמן שחשבתי על הטור הזה, עסקתי גם בסידור המזנון בסלון ומצאתי שם את הכתובה שלנו. באופן מפתיע אחד הדברים שהתייחסנו אליהם בכתיבת הכתובה (ערכנו חתונה רפורמית לאחר שהתחתנו אזרחית בגרמניה) ואף פעם לא חשבתי עליו קודם - היה חינוך הילדים. מבלי להתכוון לחינוך ביתי, ציינו שם את הערכים לאורם נרצה לגדל את ילדינו העתידיים. כשחושבים על זה, ייתכן ששם נעשה הצעד הראשון שלנו לעבר חינוך אלטרנטיבי, היכן שנזרע התכנון העתידי והמקום המשותף שלנו כזוג.

זו אמנם הכללה גורפת, ובכל זאת כמעט בכל המקרים בהם זוגות מחליטים על חינוך ביתי, האישה היא זו שתישאר בבית עם הילדים. כמובן שיש זוגות הפוכים וזוגות יותר שוויוניים במאמץ, אך בין אם זו ההנקה או פערי השכר המגדריים, ובין אם רצון אישי, במרבית המשפחות האם היא ההורה הדומיננטי יותר בתהליך החינוך הביתי. לכן מעבר לדינמיקה המשפחתית קיים גם נושא זוגי שיש להתייחס אליו.

לפני שנצלול פנימה, אין לי אלא לחזור על כך שכמו בטורים קודמים, גם כאן מדובר בנושא שדורש התייחסות הרבה יותר מעמיקה מאשר מאמר קצר אחד. לא מעט נושאים עולים בחינוך ביתי וקשורים לזוגיות. מעבר לתפיסת חינוך משותפת וקבלת ההחלטה, חינוך ביתי משנה סדרי עדיפויות משפחתיים וזוגיים, כמו גם את דפוסי הפעולה וחלוקת התפקידים בבית. למשל ההחלטה שהאם תישאר בבית לרוב לא מותירה בידיה רק את "מנדט החינוך" אלא גם מעמיסה עליה את התפקידים האחרים הכרוכים בטיפול בבית, ולא פעם בלי תקשורת טובה, תיאום ציפיות וחלוקת תפקידים - הדבר עשוי להוות מכשול גם בדינמיקה הזוגית וגם המשפחתית. בנוסף לקשיים המובנים והאובייקטיביים הללו, להתמודדות הזוגית יש חשיבות מרובה, בוודאי כאשר לתוך המשוואה נכנסים גם קשיים שנובעים מהתייחסות הסביבה והחברה להחלטה ולהשלכותיה.

זו לא קלישאה שהחיים מביאים עמם לא מעט אתגרים, וכשחיים בזוגיות ההתמודדות איתם היא במידה רבה עוד מבחן לכוחו של הקשר הזוגי ולעמידותו. חינוך ביתי הוא אתגר שבני זוג נכנסים אליו בצורה מודעת, אבל לא תמיד הם ערוכים בהתאם ויש לזה השפעה עצומה גם על הקשר הזוגי וכמובן על המשפחה ועל הצלחת הבחירה בחינוך ביתי. כאן הרגע להבחין בין החלטה של הורים להשאיר את הילדים בבית בגיל הרך, ובין ההחלטה ליישם חינוך ביתי; אמנם לפי חוק חינוך חובה זו מתחילה בגיל שלוש, אבל אני מתייחסת להישארות בבית אחרי גיל חמש.

 עברו לתצוגת גלריהחינוך ביתי משנה סדרי עדיפויות משפחתיים וזוגיים, כמו גם את דפוסי הפעולה וחלוקת התפקידים בביתצילום: Tom Wang / Shutterstockבנקודה זו באמת נכנסת ההחלטה לחנך בבית להילוך גבוה יותר מכל הבחינות: הן מבחינת המחויבות ההורית למהלך, שהיא אישית וגם זוגית, הן מבחינת השינוי שחל בהתייחסות של הסביבה והחברה ובישראל והן מבחינת השינוי הפורמלי למי שמבקש אישור לחינוך ביתי. הנה כמה דברים שלמדתי:

**החלטה משותפת מתמדת**

בין אם נכנסים לחינוך ביתי מתוך החלטה מקדמית ובין אם מגיעים לזה מתוך אינסטינקט, זו לא החלטה של צד אחד. כדי שחינוך ביתי יצליח ההורים לא מוכרחים להסכים על כל שלב בדרך, אבל הם מוכרחים להיות רתומים לדרך עצמה, מתוך הנחה שהם סוללים אותה יחד. ללא שיתוף פעולה ואמונה בדרך הם מורידים מהותית את סיכויי ההחלטה להצליח.

**תקשורת טובה ולקיחת אחריות משותפת**

על ההחלטה לבחור בחינוך ביתי נערמים לא מעט קשיים, חלקם צפויים וחלקם לא. הדרכים לצמצם את הקושי הזוגי שונות וכל זוג מוצא את דרכו, אולם תקשורת טובה היא בוודאי חלק מרכזי בכל דרך. סוגיות שונות בחינוך ביתי יכולות להיות מאוד טעונות, ובלי לקיחת אחריות משותפת עשויים קשיים בדרך להפוך את החינוך הביתי לאשם המיידי ואת ההורה המיישם לאחראי לקשיים האלה - מצבים שעשויים לפגוע מהותית בזוגיות. 

**תכנון והכנה**

חינוך ביתי מצריך הכנה ותכנון. חשוב להבין את המשמעויות הכלכליות ולהיערך בהתאם, לכייל מחדש את סדר העדיפויות המשפחתי, הזוגי והאישי, תיאום ציפיות, חלוקת תחומים ומטלות והרבה מאוד קשב - שוב, אישי, זוגי ומשפחתי הם הכלים החשובים לזוגיות בתוך המסע הזה.

**מידור רעשים חיצוניים**

קצת כמו בתקופת ההיריון בה לכל אחד יש מה לומר, גם חינוך ביתי גורר לא מעט תגובות חיצוניות ולא כולן חיוביות. לחצים של המשפחה, של הסביבה ושל החברה יכולים לחדור את הזוגיות. כשאלה מגיעים על רקע של קושי אישי או זוגי בעקבות ההחלטה, הם הופכים הרבה יותר נפיצים. חשוב מאוד לדעת לסנן את הלחצים ולזקק קשיים סובייקטיביים אם עולים. התמודדות משותפת עם הלחצים האלה היא חשובה מהותית, מכיוון שכאשר רק צד אחד מרגיש שהוא נמצא במערכה כל הזמן, הדבר פוגע גם במרקם היחסים הזוגי.

**מורכבות וקושי**

יש לא מעט קושי יחד עם היופי והאושר בבחירה בחינוך ביתי, קל מאוד להפסיק לראות את הדברים מנקודת מבט רחבה ועוד יותר קל ליפול למערבולת של תחושות אשם. כמו כל דבר וכל בחירה, גם הבחירה בחינוך ביתי מורכבת ויש לה המון צדדים, היכולת של שני הצדדים בזוג לראות את הקושי אחד של השני ולהכיר במורכבות של המציאות, שאינה רק קשה או טובה, אלא מגוונת - חיונית להתמודדות הזוגית.

כאמור, כמו בכל דבר בחיים, חשיבות התקשורת בין בני הזוג מהותית. היכולת לשוחח על דברים, לקחת אחריות משותפת, ההבנה שזו תקופה של סדר עדיפויות בה הזוגיות עשויה לקבל פחות מקום וחשוב להיות ערים לזה - הם מה שמבטיח את שמירת הזוגיות בתוך המרחב המשפחתי שהופך לאינטנסיבי יותר עם הבחירה בחינוך ביתית. אין מתכון, הדיוק בתוך האיזון הזה הוא כמו מתכונים של פעם - איך שמרגיש. חינוך ביתי הוא חוויית למידה בלתי פוסקת, וכשמיישמים אותה גם על הזוגיות, בסופו של דבר כזוג אפשר לצאת מההחלטה הזו אפילו מחוזקים יותר. 

*מוזמנים לשלוח שאלות ונושאים לדיון למייל [LegadelBabait@gmail.com](mailto:LegadelBabait@gmail.com)*

לחצו על הפעמון לעדכונים בנושא:
------------------------------

* [יחסים](/ty-tag/relationship-0000017f-da32-d249-ab7f-fbf2504f0000)
* [זוגיות](/ty-tag/relationship-0000017f-da28-d432-a77f-df3b0fff0000)
* [חינוך](https://www.themarker.com/ty-tag/0000017f-da2f-d494-a17f-de2f87270000)
* [הורות](/ty-tag/parenthood-0000017f-da26-d938-a17f-fe2ebef50000)