---
date: 2021-12-21 20:08:00+02:00
description: ???
source: https://www.haaretz.co.il/family/homeschooling/2021-12-21/ty-article/.premium/0000017f-f8fd-d887-a7ff-f8fda4040000
tags: חינוך
title: במבט לאחור, הילד שלי שמח שגידלתי אותו בחינוך ביתי
---

אחת השאלות ששאלתי את עצמי לא פעם בתקופת החינוך הביתי היתה אם אני פועלת נכון. האם הבחירה שלנו בחינוך ביתי מיטיבה עם הילדים, או אולי, במידה מסוימת, אני עורכת עליהם ניסוי - כפי שנטען מולי בפסקנות על ידי כל כך הרבה אנשים.

בכל תחום בחיים, זה לא פשוט לקבל החלטה שהולכת נגד הזרם. לא רק משום שהאתגר גדול, אלא משום שהסביבה עצמה לפעמים יכולה להיות עוינת. אלא שהתשובה, במקרה הנוכחי, נמצאת מתחת לאף - הילדים; האם הם מאושרים, האם הצרכים שלהם מקבלים מענה, האם טוב לכולם?

לשם כך, לפחות כמו שאני תופסת, נדרשת בחינה עצמית מתמדת, שמתעכבת לא רק על הטוב - זה הרי קל - אלא בוחנת את הקשיים שנוצרים ומחפשת דרכים לפתור אותן. זה מצריך קשב לילדים וגם תקשורת שמבוססת על ההנחה שדעתם נחשבת, גם אם לא תמיד דרך הפעולה שתיבחר היא המועדפת עליהם. גם את החינוך הביתי הסברנו לילדים כבחירה שלנו, אבל הם גם תמיד ידעו שזו אינה ברירת מחדל והם יכולים לבחור אחרת, אם זה רצונם. ייתכן שזה עשוי להיראות כמס שפתיים, אבל גם בתוך הבחירה שלי, היה חשוב לי שהם ידעו שהמחשבות שלהם נחשבות ושזו לא החלטה שרירותית.

יש המון דרכים לנסות ולהבין אם החינוך הביתי עובד, אבל מתברר שאחרי שהילד שלך מסיים תיכון, הוא יכול לנתח את זה בעצמו, במבט בוגר לאחור. לפני מספר שבועות הבכור ואני הוזמנו להשתתף [בפודקאסט בנושא חינוך ביתי](https://tuvib.podbean.com/e/%D7%A4%D7%A8%D7%A7-53-%D7%A7%D7%A8%D7%9F-%D7%95%D7%99%D7%95%D7%A0%D7%AA%D7%9F-%D7%94%D7%91%D7%A8-%D7%91%D7%A9%D7%99%D7%97%D7%94-%D7%9E/), והשיחה אפשרה לי לשמוע את המחשבות האישיות שלו על הבחירה הזו. "אני חושב שלא לכל אחד זה מתאים", הוא ציין, "אבל למי שזה כן מתאים, זה טוב לילד וטוב לקשרים בתוך המשפחה. הקשר שלי עם האחים וההורים שלי הוא מאוד חזק, אנחנו מכירים אחד את השני לעומק ויודעים לתת מרחב אחד לשני". הוא הוסיף גם שהבחירה שלו לצאת מהחינוך הביתי התרחשה בדיוק בזמן, וש"יש המון דברים שלמדתי מאיך שהתמודדנו עם דברים, למשל שצריך לבחון דברים, לדעת להשתנות ולהפעיל שיקול דעת... בגלל שתמיד שאלו לדעתי בבית, אני תמיד מביע את דעתי וגם מתייחס בכבוד לדעות אחרות". המשכנו לדבר על הנושא גם אחרי ההקלטה, וכל מה שיכולתי לחשוב עליו תוך כדי, הוא כמה הייתי שמחה לו יכולתי להאזין לשיחה הזו, לפני 15 שנה.

היתרונות והחסרונות בלגדול בחינוך ביתיTEDx Talks**הדבר האמיתי**
---------------

חינוך ביתי הוא בגדר שחיה נגד הזרם. אני כמבוגרת יכולה לעשות את הבחירה הזו, לקוות לטוב ולפעול למען בני, אבל עד שלא שומעים מפי הנער - קשה לשפוט אם גם בעיניו זו היתה בחירה טובה. הידיעה שבשורה התחתונה הוא מרוצה, משמחת, אולם היכולת שלו לפרוט את החינוך הביתי לערכים מעצבים בחיים וכמקור לאמונה בעצמו וביכולותיו, לקשר משפחתי חזק, לחשיבה יצירתית, לראייה שוויונית ולקשרים חברתיים מגוונים - היא הדבר האמיתי.

אני חייבת להודות שנושא הלימודים מעולם לא הטריד אותי. ההצלחה של החינוך הביתי מעולם לא נמדדה בכמותיות מבחינתי, ותעודת הבגרות מעידה שצדקתי. גם במקצועות שבהם בני הרגיש חסך כלשהו, מהר מאוד הוא סגר את הפער, בעיקר משום שבחינוך ביתי הוא למד כיצד ללמוד. היה לו קשה לא פעם להיכנס לתבניות חשיבה דוגמטיות, או לשכלל מיומנויות שהיו לו זרות - כמו ללמוד לתת את התשובה שרוצים ממך.

אין לי דרך לדעת מה היה קורה לו היה הולך לבית הספר כל השנים האלה, אבל אני יכולה להעיד כי האיש הצעיר שדיבר איתי באותה שיחה הוא תוצר מנותק מאינדוקטרינציה ישראלית ויהודית פרי מערכת החינוך. ייתכן שזה משום שהוא נכנס אליה בגיל בו היתה לו את היכולת לסנן אותה, ולבית ספר שמסנן אותה חלקית גם כך.

ואכן, אחד הדברים שהנחו אותי בבחירה שלי בחינוך ביתי, היה רצון לחנך ברוח הומניסטית למודעות פוליטית ואזרחית מתוך תפיסה עמוקה של שוויון וצדק חברתי. זו לא ההשוואה שחשובה, אלא הידיעה שהחינוך הביתי בוודאי נתן לו יסודות טובים לא פחות מאשר המערכת. זה מסר שבעיניי חשוב לדעת לכל מי ששוקל חינוך ביתי, או נמצא בתוכו.

*מוזמנים לשלוח שאלות ונושאים לדיון למייל [LegadelBabait@gmail.com](mailto:LegadelBabait@gmail.com)*

לחצו על הפעמון לעדכונים בנושא:
------------------------------

* [בני נוער](/ty-tag/teenagers-0000017f-da28-d938-a17f-fe2a4ec80000)
* [הורים](/ty-tag/parents-0000017f-da26-d432-a77f-df3ff15e0000)
* [הורות](/ty-tag/parenthood-0000017f-da26-d938-a17f-fe2ebef50000)
* [משפחה](/ty-tag/family-0000017f-da26-d718-a5ff-faa66fb10000)