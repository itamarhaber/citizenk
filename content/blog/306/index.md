---
date: 2020-01-16 08:04:00+02:00
description: ???
source: https://www.haaretz.co.il/blogs/karenhaber/2020-01-16/ty-article/0000017f-f8f9-d47e-a37f-f9fd107c0000
tags: דעות
title: בסיור הבית ספרי בחברון מועבר לפיד הכיבוש לדור הבא
---

בשורה התחתונה כולנו מוכנים לחיות עם הכיבוש. זה מוכח כבר 53 שנה ולא נראה שזה עומד להסתיים בקרוב. כל יום שבו אנחנו מתחזקים את הכיבוש ואת הפגיעה בזכויות האדם של הפלסטינים - הוא צובר עוד נקודה. קל להתעלם מהכיבוש, אפילו די קל להיות כאן מאושר, זה רק דורש לאטום עד הסוף את הבועה שכל אחד נזקק לה כדי לשרוד.

אפשר להחזיק בדעות שמאלניות לעילא ולעילא, אבל לא ניתן לחמוק מהעובדה שיום שלא נלחמנו בו אקטיבית נגד הכיבוש - הוא עוד יום בו הסכמנו עם קיומו. וכי למה יהיה לנו אכפת אם את המחיר אנחנו משלמים רק בעקיפין?

אני לא נאבקת בכיבוש יום-יום, אבל הוא מתקיים בשמי גם אם לא בחרתי בו. קל להתחמק משאלות המאיימות על בועת הנוחות שלנו כמו סיכה, כי מה בחיי השגרה שלי ייפגע אם אתעלם מהכיבוש? אין דבר בחיים שלי שקושר אותי אליו לכאורה מלבד היותי ישראלית. אני גם שמאלנית ומתנגדת אליו. אבל זה רק עלה תאנה. זה מה שאני מוכרת לעצמי לנוכח העובדה שגם אני מתחזקת אותו. כך חודר הכיבוש להוויית חיינו, גם אם כמו סוודר צמר - הוא מגרד מעת לעת.

 עברו לתצוגת גלריהבנימין ושרה נתניהו באזכרה הממלכתית לציון 90 שנה למאורעות תרפ"ט סמוך למערת המכפלה, אשתקדצילום: קובי גדעון / לע״מהכיבוש לא חודר את בועת החיים שלי. לאחרונה הוא החל לסדוק אותה, עם התקרב מועד הצו הראשון של בני הבכור. אבל אז הגיע מייל מבית הספר שמודיע על סיור של כיתה י"א לחברון. הוא היה די לקוני: נסיעה לירושלים, החלפה לאוטובוס ממוגן וחבירה למאבטח, מפגש עם נציג מההתיישבות היהודית, שיחה על החיים בעיר ועל ההיסטוריה היהודית שלה, ומפגש עם תושב פלסטיני שיסביר על הצד שלהם. לכאורה מאוזן, אבל בפועל ממש לא. פתאום הבנתי שהסכמה להשתתפות בסיור היא White Wash של אפרטהייד יהודי עטוף באינדוקטרינציה שעליו שום שיח לא יוכל להתגבר.

מעבר לעובדה ש-17 שנה גידלנו את ילדינו באהבה אין קץ, ואין שום סיבה הגיונית לשלוח אותם לסיור באזור כל-כך נפיץ ביטחונית, על אחת כמה וכמה כשאת מה שרואים ושומעים שם אפשר לראות ולשמוע גם במקומות אחרים - הנסיעה לחברון היא מעין טקס מעבר מדור אחד שמוכן לחיות עם הכיבוש לדור הבא שיעשה זאת. שעה אחרי שיעלו על האוטובוס הממוגן וייסעו על הכביש ליהודים בלבד, יפגשו התלמידים אדם שיספר להם על אברהם אבינו וקניית מערת המכפלה, כדי להצדיק איזה קשר יהודי רב דורות ובל ינתק למקום, ומסריו מנותקים מהמציאות, מתעלמים מקיומו של עם אחר ומייצרים רק הקשרים אתנוצנטריים. המסקנה, נרצה או לא נרצה, תהיה שהפלסטינים הם גורם מפריע שפוגע באדוני הארץ, הלא הם אנחנו, היהודים.

ניתן לדבר בשם הפלורליזם ובשם הצורך לשמוע את כל הדעות, אולם האם גזענות היא בהכרח משהו שחובה לחשוף אליו ילדים? ועוד דרך החיוב? במפגש עם נציג היישוב היהודי בחברון יציג אדם משכיל ומעניין את הקשר המקראי והארכיאולוגי לעיר ואת סיפורו העגום והרצחני של היישוב. הוא לא יציג את העובדה שהוא מאמין בעליונות יהודית. הסאבטקסט הזה לא יעבור. העובדה שחברון היתה עיר שוקקת חיים והיום היא חזון אפרטהייד - לא תוזכר. ככה זה כשלא רואים בפלסטינים בני אדם, כשיש סיפור אחד, ויש כיבוש לתחזק. הטיול יהיה כיפי, החוויה תהיה נעימה, וההצדקה לתחושת השייכות בגיל שבו תחושת השייכות היא חלק מהגדרת העצמי - תקבל חיזוק.

מפגש עם ראשי היישוב היהודי בחברון, ועוד בחברון, הוא בסופו של דבר מתן לגיטימציה לעמדות שהם מביעים וקבלתם כחלק מ"פסיפס הזהויות בחברה הישראלית". סלחו לי, הטיול לחברון משול לטיול בבוואריה של סוף שנות העשרים למפגש עם נציג המפלגה הנציונל-סוציאליסטית כי "יש אנשים שמחזיקים בדעות כאלה". הלכתי רחוק מדי? אז קחו קפיצה לדרום ארה"ב בשנות החמישים לשיחה עם נציג קו-קלוקס-קלאן, כי הוא מאמין בעליונות לבנה ומעניין לשמוע את כולם. פסיפס חברתי, נו.

אם יש משהו שההיסטוריה מלמדת הוא שאסור שתהיה מוכנות לדעות כאלה, ושקידוש הפלורליזם כדי להצדיק אותן הוא הסכמה לעצם קיומן. מדינה נמדדת לא בסבלנותה לגזענות אלא בחוסר סבלנותה אליה. שתיקה היא הסכמה. זה בדיוק מה שעושה לנו הכיבוש - הוא גורם לנו להיות מוכנים לקבל דעות שבשום צורה אינן מקובלות. אצלנו לא רק שהן הפכו מקובלות, הן גם רצות לכנסת.

סיור בחברון הוא הכשרת השרץ. הוא קבלת האקסיומה שהכיבוש הוא חלק בלתי נפרד מחיינו. כהורים, אנו מחויבים לסמן את הגבול, להראות דוגמה לשיקול דעת, להתייצב מאחורי ערכים. כהורים, אנו מחויבים לסיים את הכיבוש ולא להעבירו הלאה. הבחירות שלנו הן אלה שעושות את ההבדל, והמוכנות שלנו לקבל את הכיבוש ואת נציגיו הופכת את כולנו שותפים פעילים במציאות שגבתה, גובה ותגבה מכולנו את המחיר.