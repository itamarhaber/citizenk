---
date: 2017-09-14 12:38:00+03:00
description: ???
source: https://www.haaretz.co.il/food/cookingwithkids/2017-09-14/ty-article/0000017f-f8c4-ddde-abff-fce572e80000
tags: בישול
title: עגול, מתוק וחגיגי – כך תכינו קיגל ירושלמי כמעט כהלכתו
---

הייתי רוצה לספר על המורשת הקוגל (אצלנו, בעדת היקים ככה קוראים לזה, רק גליציאנים יגידו קיגל – שתדעו) המפוארת המשפחתית שלי שהולכת מאות שנים אחורה, אבל לא. כשהייתי קטנה מעדן האטריות המתוק והנהדר הזה היה המתכון הכי פשוט ומהיר שיש – מבשלים אטריות, מסננים, מוסיפים המון סוכר, קינמון, שמן וצימוקים ומכניסים לתנור לשעה. הוא היה נמוך, מתוק וכיפי ולא הסכמתי לטעום שום קוגל אחר או להכיר בזכותם של אחרים להיקרא כך. 

**אוהבים לבשל? [הצטרפו לקבוצת הפייסבוק של מדור האוכל](https://www.facebook.com/groups/135499163724115/)** 

הקוגל המשפחתי אולי עבר תהליך חיפוף ישראלי במסגרת עלייתה של המשפחה ארצה, אבל אני רוצה להאמין שבגרמניה עשינו קוגל כהלכתו, כזה שעושים רק בתבנית עגולה (כי ממנה בא שמו), ונכנס לתנור ללילה. כמו בבתים יהודים אשכנזים רבים הקוגל היה המאכל של שבת ויום טוב. במשפחה שלי, בימי כיפור, כך מספרת האגדה, הוא נחשב מזון הילדים כי בזכותו נמנעו המבוגרים מהתעסקות עם האוכל בשבילנו. 

[גלגולו של הקוגל](/food/hedai-offaim/2013-03-16/ty-article/0000017f-df9c-d856-a37f-ffdc025e0000), ב- 600 השנים האחרונות שבהן יש קצת תיעוד לאורך ההיסטוריה היהודית שלו, מקסים. יש [וריאציות שונות](/food/oracoren/2016-01-13/ty-article/0000017f-f8ef-d2d5-a9ff-f8efe9c20000) של קוגל בכל רחבי אירופה. במקור הוא בכלל היה עשוי מלחם יבש, ביצה ושומן והיה ה"לחם" של החמין. הקוגל היה מתבשל בתבנית נפרדת מעל התבשיל והאדים והחום עשו את שלהם. הוא עבר עוד גלגולים שכללו אפילו וריאציות עם תפוחי אדמה, אבל אז הגיעו הוורמיצ'לי או הפרפלעך (נו, אטריות) וגם התנורים הביתיים, ואם נקצר - פתאום קם קוגל בבוקר והחליט שהוא מנה ויצא מהחמין לשמחתנו. 

ברמה הגנטית כשלתי, אף אחד מילדיי אינו אוהב קוגל, לא את הפשוט ולא את המושקע שלמדתי להכין עם השנים והוא בנוסח "קיגל ירושלמי", אבל תמיד נמצאים מתנדבים נלהבים אחרים. מבחינתי אין מושלמת מתקופת החגים להתענג על הריח, הטעם והזיכרונות. 

**מתכון לקיגל ירושלמי** 

**מה?** 

800 גרם אטריות ביצים ( במקור זה דקות, אפשר גם עבות יותר) 

2 כוסות סוכר (לקוגל ממש מתוק, אבל אפשר גם פחות) 

1 כוס שמן קנולה (אני ממירה לחצי כוס שמן קנולה ו-100 גרם חמאה) 

קינמון 

1 כפית מלח 

5 כפיות פלפל שחור 

4 ביצים טרופות 

צימוקים לפי הטעם 

**איך?** 

מחממים את התנור ל-180 מעלות. 

מכינים ספל תה ללא סוכר – לאורך 12 השעות הבאות עוד נזדקק לה, אחרי שהתה מתקרר ניתן לכסות בניילון נצמד. 

מבשלים את האטריות במים מומלחים בהתאם להוראות על האריזה. מסננים ומעבירים לקערה גדולה. 

שופכים פנימה 1 כוס סוכר, קינמון, שמן (אם החלטתם על חצי שמן וחצי חמאה, את החמאה מוסיפים אחר כך), צימוקים, מלח ופלפל ואם התערובת קצת קשה אפשר להוסיף קצת מהתה. נכון שעוד לא הוספנו קרמל, אבל מי שלא אוהב לטעום ביצים חיות – זה הזמן לבדוק את התיבול ולהוסיף אם צריך. 

מוסיפים את הביצים הטרופות ומערבבים היטב. 

קרמל – יש כל מיני דרכים להכין קרמל, זו הדרך הכי מהירה להכנת קרמל, אבל היא דורשת דיוק ותשומת לב. 

מפזרים כוס סוכר בשכבה אחידה על מחבת או סיר בעל תחתית עבה. מחממים על להבה בינונית וכאשר מתחיל להיווצר נוזל בקצוות מנענעים מעט את הסיר או המחבת – כך עד שהסוכר נמס ונוצר קרמל בצבע חום מוזהב (כמו של תמר מג'הול). מסירים מהאש. 

יוצקים את הקרמל על האטריות ומערבבים במהירות, כדי שהקרמל לא ייקרש. 

חותכים את החמאה לקוביות של 1/2 ס"מ, זורקים לתעורבת ומערבבים. 

אני משתמשת בסיר ברזל גדול של 2.5 ליטר לפחות. מכסים את הסיר בשני ניירות אפייה ושופכים את התערובת. 

מכסים במכסה, מכניסים לתנור ואופים שעה. אחרי שעה מורידים את החום ל100 מעלות ונותנים לקוגל לנוח שם לפחות 8 שעות. מדי פעם בודקים נוזלים ואם יש צורך מוסיפים מהתה שהכנו במערכה הראשונה. 

כשהקוגל מוכן, מסירים את המכסה, מצמידים לחת הגשה והופכים את הקוגל עליה. 

לא צריך לקרוא למישהו לשולחן, כולם יבואו לבד.