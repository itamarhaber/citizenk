---
date: 2020-05-07 17:27:00+03:00
description: ???
source: https://www.haaretz.co.il/food/cookingwithkids/2020-05-07/ty-article/0000017f-f8b3-d318-afff-fbf326890000
tags: בישול
title: כופתאות תפוחי אדמה בסגנון גרמני
---

אני חושבת שביססנו את זה שאני באה ממשפחה חובבת תפוחי אדמה ומגדלת ילדים חובבי תפוחי אדמה. לכן, במהלך סגר הקורונה כבר עשינו בבית כמעט כל וריאציה אפשרית לתפוחי אדמה שאפשר למצוא בספרים וגם כאלה שלא. באחת מהקבוצות המשפחתיות של הצד היקה שלי הזכירו כופתאות תפוחי אדמה וזה הביא אותי למתכון משפחתי ישן וטוב. 

כופתאות תפוחי האדמה האלה מזכירות קצת [ניוקי](/food/cookingwithkids/2018-05-31/ty-article/0000017f-f89f-ddde-abff-fcff2eb40000) אבל הן הרבה יותר עדינות והרוטב שלהן הוא בסך הכל חמאה מומסת. אפשר לגוון אותו עם בצל או שום ולדעתי זה מוסיף המון, בגרסה הזו לא הוספתי שום או בצל כי עבור "קטינא" (הידוע כצעיר הצאצאים) לא פעם זו סיבה לפסילה של מנות על לא עוול בכפן. 

זו מנה בפני עצמה, אבל תוספת נפלאה לצלי, סטייק או [שניצל](/food/cookingwithkids/2017-01-01/ty-article/0000017f-f8e8-d044-adff-fbf9ae1c0000), בטח עם ירקות בצד. אפשר להשהות את התערובת במקרר, אבל משום שיש בה ביצה לא הייתי משאירה אותה יותר מ-12 שעות, אי אפשר להקפיא את התערובת כי ובכן – תפוחי אדמה. 

**כופתאות תפוחי אדמה (24 יחידות בקוטר של כ- 2 ס"מ)** 

**מה?** 

 עברו לתצוגת גלריהצילום: קרן הבר4 תפוחי אדמה 

1 כפית מלח 

1 כוס (150 גרם) קמח תפוחי אדמה 

100 גרם חמאה מומסת 

1 ביצה טרופה 

**איך?** 

שוטפים את תפוחי האדמה ומבשלים אותם במים חמים ומומלחים קלות עד שהם מתרככים. מוציאים ומניחים להתקרר. 

 עברו לתצוגת גלריהצילום: קרן הברעל מחבת בינונית ממיסים לאט את החמאה ומניחים להתקרר. 

חוזרים אל תפוחי האדמה – מקלפים אותם ומועכים אותם היטב בקערה. מוסיפים את המלח ומערבבים היטב. 

מוסיפים את הביצה וכף וחצי מהחמאה המומסת שבמחבת לתפוחי האדמה ומערבבים. 

מוסיפים את קמח תפוחי האדמה, מערבבים היטב עד שהתערובת אחידה לחלוטין. 

מביאים לרתיחה ליטר וחצי מים וכף מלח בסיר גדול. 

בינתיים משמנים קלות את הידיים ויוצרים כדורים בקוטר של כ-1.5-2 ס"מ. 

כאשר המים רותחים מכניסים את הכופתאות פנימה. ממש כמו ניוקי הכופתאות יצופו למעלה כאשר הן תהיינה מוכנות, אז יש לערבב מעט ולתת להן עוד כדקה להתבשל. מוציאים אותן בעזרת כף מחוררת לצלחת נקייה. 

מחממים את החמאה שבמחבת ומוסיפים את הכופתאות - מגישים. 

גיוון מוצלח: לטגן בחמאה הרבה בצל קצוץ או שיני שום כתושות לפני שמוסיפים את הכופתאות.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)