---
date: 2022-04-28 09:37:00+03:00
description: ???
source: https://www.haaretz.co.il/blogs/karenhaber/2022-04-28/ty-article/00000180-89f4-d1d7-af82-bbffd7ae0000
tags: דעות
title: לזכור וגם להתחיל לשכוח
---

בקובץ הסיפורים "בדיונות" של לואיס בורחס כלול הסיפור "פונס הזכרן". אותו פונס נפל מסוסו בתאונה ומאז איבד את היכולת לשכוח. אלא שהיכולת לזכור הכל אינה ברכה, להיפך. היא קללה שמרדדת את המציאות לפרטיה הכי טריוויאליים. זיכרון ללא שכחה לא מאפשר עיבוד ובוודאי לא מאפשר התקדמות. מבט לשיח הישראלי על השואה מנכיח את כל הפרטים הקטנים והגרפיים ביותר להעצמת הזוועה, אך לא שוכח מספיק כדי להפיק לקחים ובכך דן את ישראל לסכנה איומה ומאפשר את ההתעלמות ממצבה שלה ככוח כובש ומדכא.

77 שנה אחרי השואה וכמעט 74 שנה לאחר הקמתה, ממשיכה ישראל להשתמש בזיכרון השואה לגיוס לגיטימציה ולאינדוקטרינציה של אזרחיה. אבל לשואה אין בלעדיות יהודית, לא רק משום שרצח שיטתי של בני אדם בתקופה הנאצית לא היה מנת חלקם של יהודים בלבד, אלא גם משום שלא ניתן להתייחס לשואה במנותק מאידאולוגיה או מאירועים שהתרחשו במקביל. אפשר להבין מדוע השואה הפכה להוכחה הציונית האולטימטיבית לצורך בהקמת מדינת לאום ליהודים, אך השימוש בה כדי ליצור תחושת איום קיומי מתמיד הביא לכך שזיכרון השואה הפך לנרטיב דמגוגי שכולנו משועבדים לו, אך עיוורים למשמעותו.

זיכרון חשוב כל עוד הוא יוצר תהליך שמאפשר לו להישאר רלוונטי מבלי שיעיב על ההווה והעתיד. זה עובד ברמה האישית וגם המדינית. אבל זיכרון השואה בישראל חי ובועט בדיוק בכיוונים הלא נכונים. השואה, שהיתה אמורה להפוך לזיכרון, חשוב ככל שיהיה, ממשיכה לשמש כאיום ממשי, גם אם לא קיים, עבור הציבור. לכן, יש שמייחסים לפלסטינים את הרצון לסיים את מלאכתו של היטלר, כאילו הציבור הפלסטיני הוא ממשיך דרכה של המפלגה הנאצית. זה לא מתאים למציאות, אבל זה מה שקורה כשחברה נכנסת לפסיכוזה. זיכרון שאינו מניע מערכת דינמית, בה לתובנות העבר יש חשיבות והשפעה על ההווה, לנצח יהיה משועבד לעבר ועיוור למציאות.

הקמת ישראל היא אולי תשובה להשמדת יהודים על אדמת אירופה, אך הלקח העיקרי מהשואה צריך להיות שכל הוצאה של בני אדם מכלל המושג "אנושות", הוא הסכנה האמיתית - סכנה שיכולה בסופו של דבר להביא כל אומה, גם את "הנאורות" שבהן, למעשי זוועה. הם אינם חייבים לכלול מחנות מוות. אלו יכולות להיות גם הפצצות על אוכלוסייה אזרחית או שלילת זכויות אדם.

כאשר לאומנות, שנאה וחוסר סובלנות למוסלמים ונוצרים, אלימות במסווה של פטריוטיות וחינוך לעליונות יהודית, הם חלק מההתנהלות הישראלית-יהודית, הרי שהלקח לא הובן. במידה רבה ההתייצבות הגרמנית האוטומטית לצד ישראל בשם תודעת אשמה, תוך התעלמות מהדיכוי, הכיבוש ושלילת זכויות האדם, מעידה גם היא על ליקוי בהפקת הלקחים. הכשרת הלבבות לקבל הדרה של קבוצה מקרב כלל האנושות ושלילת זכויותיה הבסיסיות, מכשירה את הקרקע לביצוע זוועות נוספות, והספקטרום לזוועות כאלה רחב.

המלחמה באוקראינה, רצח אזרחים באתיופיה והמשך הכיבוש הישראלי בשטחים (רשימה מצומצמת) הם ההוכחה שהאנושות עדיין לא הפנימה שאין "תתי-אדם" ושלפני כל הזהויות שאנחנו לובשים על עצמנו או נולדים לתוכן, כולנו בני אדם. הניסיון לכריית רווחים פוליטיים מהשואה, בתוך ישראל וגם בזירה הבינלאומית, הופכת את השואה מאירוע אוניברסלי מחריד לאירוע נקודתי בחייו של עם שבחר לא לצאת מפוזיציה של קורבן ובוחר לראות בשואה המשך ישיר של אנטישמיות, במקום עדות לשפלות מוסרית אנושית.

ישראל שחקה את קלף השואה עד דק. היא מתדלקת את החרדה הקיומית למרות 74 שנות עצמאותה ומשאירה את השואה כפצע פתוח שאינו מגליד. אין בכך שום דבר בריא לחייה של אף אומה. החברה הערבית, שחייתה כאן עוד לפני שהחל המפעל הציוני, מודרת וסובלת מהיעדר שוויון ברמות שונות בתוך הקו הירוק ובשטחים הכבושים. לחלקה מתייחס הציבור היהודי כ"חיות אדם" או כממשיכי הנאצים ובכך מצדיק את היעדר השוויון האזרחי, שאינו חלק מכללי המשחק הדמוקרטיים.

כשהייתי צעירה הדהדנו את "נדרתי הנדר לזכור את הכל, לזכור - ודבר לא לשכוח" של אברהם שלונסקי ופחות את המשפט שבא בהמשך השיר: "עד שוך עלבוני, עד כולם, עד כולם". ללא שכחה - אין ריפוי לצד הזיכרון. אסור לשכוח, השאלה היא איך זוכרים ומה זוכרים.

כשאני מדמיינת את בני משפחתי שנרצחו בשואה ונזכרת באלה שהצליחו לברוח, ברור לי יותר מכול שהנדר שעלינו לנדור הוא לזכור שכולנו בני אדם ללא תנאים. משום שברגע שמתקיימים תנאים ש"מצדיקים" דיכוי של אדם אחר – שם מתחילה הזוועה ולא צריך שיקראו לה "שואה".

לחצו על הפעמון לעדכונים בנושא:
------------------------------

* [שואה](https://www.themarker.com/ty-tag/0000017f-da32-d42c-afff-dff2c39d0000)
* [יום השואה](/ty-tag/holocaust-0000017f-da56-d718-a5ff-fad6f8060000)