---
date: 2019-08-04 09:41:00+03:00
description: ???
source: https://www.haaretz.co.il/blogs/karenhaber/2019-08-04/ty-article/0000017f-f8a9-d47e-a37f-f9bd466b0000
tags: דעות
title: מ"טוב מאד" ל"נכשל" במבחן הכהניסטי
---

באוגוסט 1984 החליט הוועד המנהל של רשות השידור שכל ראיון, כתבה או אזכור של הרב מאיר כהנא בערוצי הרדיו והטלוויזיה ייעשה רק אחרי וידוא שאין בהם הסתה או פגיעה במדינה. כבר אז הבינו בתקשורת שכל אדם זכאי לדעתו אבל התקשורת לא חייבת לתת לה במה. 35 שנים קדימה ובאוגוסט 2019 ממשיכיו של כהנא עולים לשידור חי מדי יום. 

לא נעים להשוות, אך לפעמים אין ברירה. ב-1985, כשנה אחרי שכהנא נבחר לכנסת, הוא בחר לקדם שתי הצעות חוק שאינן אלא בגדר גזענות והיו בעלות דמיון רב לחוקי נירנברג. הראשונה, הצעת חוק "האזרחות הישראלית וחילופי אוכלוסין יהודים וערבים", שמהותה שרק יהודים יכולים להיות אזרחים בישראל, ולא יהודים, בדגש כמובן על ערבים, יוכלו לקבל מעמד "גר תושב" במובנו התנ"כי של המושג, כלומר זכויות אישיות אך ללא זכויות פוליטיות. בהצעת החוק מוסבר גם דינו של זה שיסרב - גירוש. העוזבים מרצון יקבלו פיצוי כספי. השנייה, הידועה כ"חוק למניעת התבוללות" נועדה לקדם הפרדת אוכלוסייה וביטול תכניות ממשלתיות כדי לגדוע כל קשר אפשרי, גם אישי, בין יהודים ולא יהודים וכללה סעיף המכריח זוגות מעורבים להיפרד. 

הצעות החוק עוררו זעם רב בקרב לא מעט חברי כנסת ונשיאות הכנסת סירבה לקדמן. בצר לו כהנא פנה לבג"צ. נשיאות הכנסת נימקה את החלטתה בטענה שאמנם רק במקרים נדירים על הנשיאות לנצל את כוחה אולם "הצעות החוק נשוא העתירה הן מסוג אלה שכבוד הבית, העם והמדינה דורשים כי מליאת הכנסת לא תאולץ להתבזות ברבים על-ידי התעסקות בהן; כי אין הדעת סובלת שעל שולחנו של בית הנבחרים של המדינה היהודית, 40 שנה בלבד אחרי ששרידי העם היהודי נחלצו מזוועות הביטוי הנורא מכל של שנאה גזעית והסתה לאומנית - יעלו דברים המזכירים, אפילו רק מזכירים - חקיקה ומדיניות של הגדולים והנוראים בשונאי העם היהודי; שכן אין לך עלבון גדול מזה לערכי היסוד של המדינה, החברה והמשטר הדמוקרטי בישראל ולאזרחיה". 

 עברו לתצוגת גלריההרב כהנא בהפגנה בירושלים באוגוסט 1984צילום: נתי הרניק / לע"מזה לא יפתיע אף אחד שכהנא זכה. בית המשפט מצא שנשיאות הכנסת אינה יכולה שלא להניח את הצעות החוק על שולחן הכנסת וכתב (סוף דבר פס"ד 742/84): "מבינים אנו ללבם של יושב-ראש הכנסת וסגניו. כמוהם סבורים, אף אנו, כי שתי הצעות החוק של העותר פוגעות בעקרונות יסוד של משטרנו החוקתי, מעוררות זיכרונות מחרידים ויש בהן כדי לפגוע באופי הדמוקרטי של מדינת ישראל. אם סבורים אנו, בכל זאת, כי יש להעמידן על סדר יומה של הכנסת, הרי בא דבר זה דווקא משום אותם ערכי הדמוקרטיה, היקרים ללבם של יושב-ראש הכנסת וסגניו, ואשר העותר בא לפגוע בהם". 

"כוחנו בשמירה קפדנית על שלטון החוק ועל חוקיות השלטון, גם כאשר משמעות הדבר מתן ביטוי לדעות שאנו סולדים מהן. העמידה על עקרון שלטון החוק, לרבות שלטון החוק במחוקק, והעמידה על יסודות המבנה של משטרנו החוקתי, היא בנפש חיינו הלאומיים. משוכנעים אנו, כי יושב-ראש הכנסת והסגנים נחושים בדעתם לשמור על עקרונות יסוד אלה. נחישות זו היא שצריכה לאפשר להם להתגבר על הקשיים, המובנים לנו היטב, בהעלאת הצעותיו של העותר במליאת הכנסת. אכן, במסגרת המשפטית הקיימת, הדרך להתמודד עם השקפותיו של העותר היא בהכרעה הדמוקרטית של מליאת הכנסת". 

בג"צ שם את מבטחו בדמוקרטיה מתוך אמונה שהמנגנון הדמוקרטי המבוסס גם על מוסר, זכויות אדם ושוויון הוא בעל הכלים לפתור את הבעיה. כלומר, בדמוקרטיה עולות סוגיות המאיימות על הדמוקרטיה, אולם דמוקרטיה בריאה יודעת לפתור אותן באמצעות המנגנונים שלה, בזה מבחנה. למעשה הכנסת עמדה במבחן בכבוד כשכבר ביולי 1985 קיבלה את התיקון לחוק יסוד: הכנסת, שקבע שלא תתמודד בבחירות רשימה שבמטרותיה או במעשיה קיימת הסתה לגזענות. 

 עברו לתצוגת גלריהאיתמר בן גביר וברוך מרזל, אנשי "עוצמה יהודית"צילום: אוליבייה פיטוסיישראל עמדה יפה במבחן נכון לאותה תקופה. אך במבחן המציאות של אוגוסט 2019, ניתן לומר במידה רבה של ביטחון, שהגזענות לא נעלמה - היא רק למדה תקינות פוליטית מהי. אלא שגזענות גם במלים נקיות היא גזענות וההבדל הוא שעכשיו הכהניסטים אינם בגדר פרסונה נון גראטה כפי שהיו אז. הם נכנסים בדלת הקדמית הישר מהסלון הביתי המעוטר בתמונת הרוצח ברוך גולדשטיין. 

הגזענות, שהפכה למיינסטרים אך לא השתנתה במהותה, [מקבלת כיום רוח גבית מהציבור הדתי-לאומני](/news/elections/2019-08-02/ty-article/.premium/0000017f-e270-d38f-a57f-e672fd5f0000) ונוגעת בבסיס הזהות והמוסר של החברה הישראלית. ב-1985, בשם הישרדותה של המדינה, התגברה החברה הישראלית על המכשול. אך ב-2019, לשם הישרדותו של שלטון ימין, היא נקראת לדגל. ההזמנה של ממשיכי דרכו של כהנא להימנות על המיינסטרים הימני היא כרסום בכל מה שנשאר מהדמוקרטיה, כי במקום בו פורחת הגזענות הדמוקרטיה קמלה.