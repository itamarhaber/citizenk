---
date: 2017-05-24 16:13:00+03:00
description: ???
source: https://www.haaretz.co.il/blogs/karenhaber/2017-05-24/ty-article/0000017f-f8c9-d2d5-a9ff-f8cdc9ca0000
tags: דעות
title: יום המציאות המדומה
---

על הנייר יום ירושלים מסמל מה שהיינו רוצים אולי, אבל בפועל הוא כל מה שלא. [ירושלים לא מאוחדת](/blogs/eyalmegged/2017-05-18/ty-article/0000017f-f8b1-d47e-a37f-f9bd7ccd0000), לא משגשגת ובטח שלא שמחה. אמרו את זה קודם, לפני, וזה בסדר. בלאו הכי מי שלא רוצה לשמוע לא ישמע. 

"יום ירושלים בסימן 50 שנה לאיחוד העיר". מצחיקה התוספת המילולית "בסימן". חשוב לתת סימנים. גם המהר"ל כתב, אמנם לא על ירושלים, "כי צריך האדם להניח סימנים בתורתו... כי אז נרשם העניין שלמד מכוח הזוכר בשביל הסימן וזוכרו". כי מן הידועים שסימנים מתחבבים על בני האדם, הם אנקדוטליים ויוצרים זיכרון קולקטיבי שכולו אווירה חיובית. הנה, סמנו לעצמכם – מאוחדת. מאוחדת. מאוחדת. 

זה שבמציאות ירושלים רחוקה מאיחוד כמרחק מזרח ממערב זה שולי, לא חייבים לערבב מציאות בחגיגות. כל מהות היום הזה הבא עלינו לחגיגה היא אווירה. זה עידן כזה. מצעד, דגלים, שירה, ריקודים והופעות, [יום שלם שכולה מסכה](/blogs/misgav/2017-05-22/ty-article/.premium/0000017f-e888-df2c-a1ff-fed9459f0000). קישוטים ב-25 מיליון שקלים שלא מכסים על ערוות היומיום של העיר, העוני, האפליה, הטרור, הדיכוי וחוסר הסבלנות. זאת ירושלים בכל יום, גם היום. 25 מיליון שקלים שאפשר היה להוציא על מהות, אבל מהי מהות מול הפנינג? 

פסטיבל שיכור מכוח של "ירושלים שלנו מאז ולתמיד", שכל מה שנעדר ממנו הוא הכאן והעכשיו. במקומות אחרים קוראים לזה מציאות. אבל ירושלים היא עיר שלא חיה בזמן הווה, יש לה עבר ועתיד לפאר את שמה. אבל אם אין לה הווה, האם יש לה עתיד? טרור, לכלוך, שנאה, עוני. יום אחד "ירושלים של זהב" ו- 364 ימי ירושלים האפורה והמדממת, ולעתים גם בוערת. 

נעלה את ירושלים על ראש שמחתנו, אבל רק פעם בשנה. נעלה אליה לרגל, נכבוש אותה בדגלים, נקדש אותה כסמל אבל לא נפיח בה רוח חיים. ננקה את אבק העיר מהכבישים, אך זה לא ינקה את הדם היהודי, המוסלמי, הנוצרי, שמחלחל במעמקי ירושלים של מטה. 

ומה מלמעלה? ריקוד דגלים וצעקות שנאה. אבל לעיר שראתה כבר הכל, בעיקר מגיע שקט. ואין שקט, זה בא מלמעלה. תראי מה הבאנו לך ירושלים – אלפי בני אדם באקסטזה משיחית. יום שלם שכולו חגיגות סינדרום ירושלים וכולל התפרצויות ספונטניות של שנאה תהומית. 

יש המון סוגי ירושלים ואת חלקם אני רוצה לשמוח. אבל היום יש רק דרך אחת לשמוח את ירושלים: להאמין בכל הכוח שהיא מאוחדת ושיום בשנה אפשר לכבוש אותה שוב בדגלים ובשנאה. הקשר למציאות? מקרי בהחלט. 

364 ימים בשנה ועוד יום אחד – יום הדיסוננס. 

מחר יהיה יום חדש ושוב נעלה את ירושלים על ראש סמלינו, שמלותינו וחוקינו, אבל לא נעשה דבר כדי להפוך את הסמל למציאות. יום ירושלים בסימן, רק שלא לסימן הזה התכוונו. יום ירושלים בסימן מי שלא קופץ – מסומן.