---
date: 2021-05-06 08:29:00+03:00
description: ???
source: https://www.haaretz.co.il/blogs/karenhaber/2021-05-06/ty-article/0000017f-f89d-d460-afff-fbff02cd0000
tags: דעות
title: התפקיד היחיד של ממשלת בנט-לפיד
---

כל ממשלה שירכיב יאיר לפיד, [אם ירכיב](/news/elections/2021-05-05/ty-article-live/.premium/0000017f-e256-df7c-a5ff-e27e79440000), לא תהיה טובה לאף אחד. היתרון הגדול של ממשלה שכזו הוא להוכיח שכדור הארץ ימשיך לחוג סביב השמש, כי אין חדש תחת השמש. במהלכים שאינם מודעים לעצמם, ובאופן די אירוני, הוביל עידן השנאה של נתניהו לאפשרות ריאלית להקמת קואליציה מוזרה למדי, כמעט לא הגיונית, שהמכנה המשותף הרחב שלה ההתנגדות להמשך כהונתו של האיש שעמד בראשה 12 שנה והוביל למשבר הפוליטי והחברתי החריף שבו אנחנו נתונים. 

הייתי רוצה לראות ממשלת שמאל, אך אין התכנות כזו. הדבר היחיד שיש כרגע הוא הזדמנות להחזיר שפיות לישראל. אם אפשר לאפיין את הפוליטיקה בעידן נתניהו הרי שהמילים שיסוי, הסתה, שנאה ופילוג הן בין הראשונות שקופצות לראש. את כולן אנו רואים בפעולה כמעט בכל מקום ובכל יום. לאורך כל העשור האחרון פעל נתניהו כדי להשניא קבוצות שונות באוכלוסייה אחת על השנייה. 

בעידן שנאה שכזה אין חמלה, ולכן יכול ירון לונדון, שאם אינני טועה הגדיר עצמו בעבר כהומניסט, להביע אדישות לטרגדיה אנושית כמו זו שהתרחשה במירון. זה גם הרקע שבו יכולה עירית לינור לומר בגלי צה"ל "שמי שכואב לו על אחרים שאינם מבני עמו הוא פייק" וממילא היא לא מאמינה לו. בעידן שכזה, בעל דעת אחרת הוא בוגד, הציניות שוברת שיאים, כל מה שקיצוני תופס כותרות, והרעיון שאפשר לחיות זה לצד זה כאזרחים נשמע הופך להזוי, לפחות למי שניזון מהתקשורת. בפועל, החיים זה לצד זה בישראל כן אפשריים. הם מתרחשים וקורים יום-יום. 

נתניהו מנסה להפחיד שממשלת בנט-לפיד היא "ממשלת שמאל", אבל אין שום קונסטלציה כזו. למעשה, בממשלת השינוי האפשרית אין בשורה טובה לשום צד פוליטי, אך יש בה בשורה חשובה הגדולה מכל אינטרס צר: אחרי שנים שמשלה בכיפה גישת ה"הם מפחדים", יש כאן ניסיון לאמץ את הסיסמה "אנחנו לא מפחדים". לא מפחדים משיתוף פעולה חוצה מפלגות, לא מפחדים ממחלוקות, לא מפחדים מאתגרים, פשוט לא מפחדים. כי נגמר עידן הפחד. 

זה לא שיתחיל פה מיד עידן טוב יותר, אבל לפחות אפשר יהיה להתחיל להיגמל מהפופוליזם, ההתבצרות והפילוג לטובת פוליטיקה הוגנת יותר שמאפשרת פלורליזם וכבוד לדעות מנוגדות, מתנגדת לשחיתות, מתמודדת עם אתגרים חברתיים, כלכליים, מדיניים ופועלת להחזרת האיזונים והבלמים התהליכיים והמוסדיים, שבותקו ללא מעצורים בחמש השנים האחרונות. 

גדעון סער, איימן עודה ואחמד טיבי מבינים את גודל השעה. הם מבינים שהדרך להבטיח לכולנו תחושת השתייכות אזרחית עוברת בעלייה מחדש על נתיבים דמוקרטיים. וזה כל מה שממשלת בנט-לפיד צריכה לעשות. להשיב את הנורמות השלטוניות, לעסוק במאחד ובמשותף, ולאפשר לישראל זמן ללקק את פצעיה. הדרך לעשות זאת היא באמצעות שיתוף פעולה רחב ככל האפשר. עידן נתניהו עוד לא נגמר. הוא ייגמר ביום שבו תחזור לציבור הישראלי התקווה. בסוף השבוע הזה, הוא נראה בהישג יד יותר מבכל זמן אחר בשנתיים וחצי האחרונות.