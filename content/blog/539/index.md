---
date: 2017-09-28 14:22:00+03:00
description: ???
source: https://www.haaretz.co.il/blogs/karenhaber/2017-09-28/ty-article/0000017f-f900-d47e-a37f-f93cf2480000
tags: דעות
title: מי לממלכת יהודה אליי
---

אם [החגיגה אתמול](/news/politi/2017-09-27/ty-article/.premium/0000017f-e2b7-d568-ad7f-f3ffd0960000) היתה "ממלכתית" הרי שחזינו בלידתה הרשמית של ממלכת יהודה החדשה, היא ראשית צמיחת משיחנו או משהו מעין זה. היא צמחה בתוכנו בחסות נתניהו ובנט, הנואמים המרכזיים, או שמא "חתני" השמחה. הרי לא היה שום דבר לחגוג, אפילו הממשלה הימנית ביותר לא הביאה לשום שינוי מיוחל. 

מה נחגג אתמול בממלכתיות כה רבה? 50 שנות כיבוש, או שיבה הביתה – עניין של פרשנות, שבהן לא סופח השטח, לא הוחלה ריבונות ישראלית, אבל בהחלט כן נרמסו זכויות אדם, מלאה האדמה בדם ושנאה מילאה את הארץ. שיבה מוזרה מאוד הביתה, לבית בו אפילו בכניסה לא נתלה שלט "כאן גרה בכיף ישראל". 

מה שנחגג אתמול בעלות של 10 מיליון שקלים היא עצימת העיניים, הזחיחות, סנטימנט לאומי שקרי, מציאות מדומה של אין עם כובש בארצו. טקס פייק של ממלכתיות פייק לממשלה שהיא פייק ימין. החגיגה אתמול היא אבדן הקשר עם המציאות, הרי השטחים האלה לא שלנו, אז מה לעזאזל נחגג? כלום, אבל זה לא יפריע ללאומיות משיחית המאמינה כי האדמה היא השליחות והיא חשובה יותר מהמדינה. 

אין שום דבר ממלכתי בעניין שאינו בקונצנזוס והשטחים הכבושים אינם בקונצנזוס, לא בעולם ולא בישראל. הטקס אתמול היה טקס שבטי שנועד לסמן מי במחנה ורבים כל כך נשארו בחוץ והם משקפים את המציאות הפוליטית אליה הביא נתניהו את הציבור בישראל. מציאות של שיסוע בתוך הציבור הישראלי פנימה, אבדן המכנה המשותף וראש ממשלה שחוגג על זה כי רק ככה הוא מצליח בקלפי. 

החגיגה הממלכתית של אתמול, שמרוב "ממלכתיות" בה זהרו הכיסאות הלבנים בנוגה גלמודיותם, נחזתה כבר ב-1974 על ידי ישעיהו לייבוביץ שאמר על היהדות הדתית שלא נותרו לה "אלא אותם צרכים ואינטרסים (של עם ומדינה – ק.ה.) – רק עטופים עטיפה דתית: הארץ היתה לה לאלוהים, המדינה – לתורה, הלאומנות – לאמונה." 

עומד ראש הממשלה ואומר "במלחמת המגן המופלאה לפני יובל שנים, שבנו לגוש, שבנו לירושלים העתיקה, שבנו ליהודה ושומרון, לבקעת הירדן ולגולן. אני אומר שבנו, פרוש הדבר, חזרנו הביתה לנחלת אבות. פרוש הדבר שחידשנו את הרצף ההיסטורי, זה הרצף ההיסטורי של העם שלנו. פה נצרבה הזהות שלנו, האמונה שלנו, ההיסטוריה שלנו. חידשנו את הרצף ההיסטורי ונבטיח שלא ננותק עוד." אז מה היו כמעט 20 השנים שלפני מלחמת ששת הימים? פרומו? לא בכיבוש השטחים נמדד הקשר של העם לארצו, אלא בקיומה של מדינה דמוקרטית שמהווה בית לכל יהודי וציוני. 

מה שקרה אתמול זו לידתה הרשמית של ממלכת יהודה, בה לדמוקרטיה אין ערך ומי שעמד בראש החגיגה הוא ראש ממשלת ישראל. כהן ה"אין כלום כי לא היה כלום" חגג עוד כלום, הפעם כלום מדיני. אבל מה שכן היה אתמול זה עוד פירוק של הסולידריות הישראלית. אם פעם היה מקובל שלכולנו מכנה משותף רחב אחד, הרי שכבר אין. ממשלה שמחליטה שהכיבוש מאחד, היא ממשלה שכושלת מלראות את המציאות ופוטרת את עצמה מהחובה המוסרית להיות ממשלה של כולם. 

כמה הרבה מילים מהשורש א.ח.ד נשפכו אתמול ואף אחת מהן לא יכולה להסתיר שבעצם יש כבר שתיים, שתי מדינות בתוך מה שהיינו רוצים לקרוא לו ישראל ואחת רוצה לראות כאן דמוקרטיה והשנייה רוצה לראות כאן ממלכה של העם הנבחר. מה שנחגג אתמול היה הקרע שפוגע במרקם הישראלי כבר 50 שנה.