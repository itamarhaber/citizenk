---
date: 2017-04-13 10:00:00+03:00
description: ???
source: https://www.haaretz.co.il/food/cookingwithkids/2017-04-13/ty-article/0000017f-f8a5-d318-afff-fbe7f2d00000
tags: בישול
title: עוגת מוס פסיפלורה ב- 4 שכבות
---

לכבוד הפסח הראשון שאירחנו בדירתנו, שהיתה אז חדשה, הרגשתי צורך להתחדש בקינוח מרשים. אחרי חיפושים, המלצות ובחינות מרובות, נפלתי על מתכון למוס פסיפלורה. אם להודות על האמת, יש מצב שהחלטתי להכין אותו בעיקר בשל התחושה המוזרה שליוותה אותי כשקראתי שהכותבת עושה כל שביכולתה לגרום לקורא להתייאש עוד בטרם הוצאה קערה ראשונה מהארון. טקטיקה די מוזרה ולא בהכרח מתגמלת אם תשאלו אותי, בעיקר כאשר המתכון די פשוט, רק מצריך סבלנות ומקום במקרר.

הבנזוג שיחיה מאמין ובמידה רבה של צדק שלא כדאי להכין מתכונים בפעם הראשונה לפני ארוחה, בעיקר אם רוצים להרשים. בניגוד לדרכי הסוררת, הפשלתי שרוולים והכנתי את המתכון שבועיים לפני הארוחה, היה קל ויותר חשוב - יצא נפלא. מנה ייצוגית ומושלמת שאפילו ניתנת להכנה במנות אישיות למי שרוצה להשקיע, אבל ממש לא צריך כי בתבנית אחת גדולה זה גם טעים וגם מרשים. המינוס היחיד שנרשם היה הצורך המעט אובססיבי של כל הטועמים, "לישר" את עוגת המוס, אובססיבי אבל מובן.

פסח עובד נפלא עם סוף עונת הפסיפלורה ולא להכין מוס זה פשוט חטא וחבל, יש מספיק דברים לבכות עליהם בחיים. לרגל החג החלטתי לעשות אותו שוב והפעם פשוט עבדתי מהזיכרון, זה התגלה כטעות. מה עושים עם טעויות? ובכן, זורמים איתן ומנסים לתקן. אם זה עובד, ויש להודות שלא תמיד זה מסתיים בניצחונות, כל מה שנשאר הוא לשבת ולכתוב מהר את המתכון כדי לא לשכוח, כי טעויות, אם הן לא מתועדות, לא ניתן לחזור עליהן. ובמקרה הזה, זה ממש חבל.

**מוס פסיפלורה ב- 4 שכבות (תבנית עוגה קפיצית 26)** 

שלבי ההכנה פשוטים, פשוט צריך לתת לכל שכבה את הזמן שלה בפריזר ולכן מושלם להכין אותו כמה ימים לפני האירוח ולהיות מוכנים עם הקינוח בזמן. כל עוד לא שכחתם להוציא מהפריזר למקרר כשעתיים לפני ההגשה.

**שכבה ראשונה: מרנג**

**מה?**

3 חלבונים

1/3 כוס סוכר

1/2 כפית חומץ

**איך?**

מחממים תנור ל- 100 מעלות

מקציפים את החלבונים במיקסר, כאשר מתחיל להיווצר קצף מוסיפים את הסוכר בפעמיים, אחרי 2 דקות הקצפה מוסיפים את החומץ וממשיכים להקציף עוד כ- 5 דקות. הקצף צריך להיות מבריק וחזק. יש דרכים "מקצועיות יותר" להכין מרנג, אין בהן צורך במקרה הזה.

מכניסים לתנור לשעה וחצי-שעתיים.

**שכבה שנייה: מוס שוקולד לבן**

**מה?**

200 גרם שוקולד לבן שבור לחתיכות

1 מכל שמנת מתוקה להקצפה

**איך?**

מחממים בסיר קטן על להבה נמוכה את השמנת והשוקולד תוך ערבוב מתמיד, כאשר השוקולד נמס מורידים מהאש ומניחים להתקרר מעט ואז מכניסים למקרר לשעתיים. מוציאים מהמקרר ושופכים לקערת המיקסר ומקציפים.

שופכים לתבנית האפייה, על המרנג אחרי שהוא התקרר, מכסים בניילון נצמד ומכניסים לקירור.

**שכבה שלישית: מוס פסיפלורה**

**מה?**

4-5 יחידות פסיפלורה

מיץ מתפוז אחד סחוט

1 מכל שמנת מתוקה להקצפה

1/3 כוס סוכר

כפית אבקת ג'לטין

**איך?**

חותכים את הפסיפלורות ובעזרת כפית, מעבירים את תוכנן לתוך מסננת המונחת על קערה כדי לסנן את המיץ ומניחים בצד.

מוסיפים למיץ התפוזים את הג'לטין ומערבבים.

מקציפים את הקצפת עם שתי כפיות סוכר ואת יתר הסוכר שופכים למיץ הפסיפלורה ומערבבים. מוסיפים את מיץ התפוזים ומערבבים היטב.

מוסיפים בעדינות תוך כדי הקצפה את המיץ עד שהם נטמעים ומתקבלת קצפת צהבהבה. שופכים על מוס השוקולד הלבן ומכניסים לפריזר ללילה.

**שכבה רביעית: ציפוי פסיפלורה**

1/4 כוס מים

1 כפית ג'לטין

4-5 יחידות פסיפלורה

1 כף סוכר

**איך?**

את הפסיפלורות שוב חוצים, מרוקנים מתוכן ושפכים למסננת המונחת מעל קערה והפעם לפני שנפטרים מהגרעינים לוקחים כפית אחת של גרעינים ומוסיפים אותה למיץ.

מוסיפים את הסוכר והג'לטין ומערבבים היטב. יוצקים מעל שכבת מוס הפסיפלורה ומחזירים למקפיא, כאמור עד לשעתיים לפני ההגשה. לחלץ מהתבנית ולהגיש.

לחצו על הפעמון לעדכונים בנושא:
------------------------------

* [עוגות לפסח](/ty-tag/passover-cakes-0000017f-da28-d718-a5ff-faac12e50000)