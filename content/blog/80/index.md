---
date: 2021-09-14 12:50:00+03:00
description: ???
source: https://www.haaretz.co.il/blogs/karenhaber/2021-09-14/ty-article/0000017f-f8ca-d47e-a37f-f9fe6d4d0000
tags: דעות
title: ששת האסירים כנייר לקמוס למדרג החברתי
---

מעבר לכשלים ולבעיות המערכתיות, הבריחה מכלא גלבוע היא מדגישה את המדרג האנושי שקיים במציאות הישראלית. לא נוח לדבר על כך, אך כשמביטים על מכלול בני האדם שחיים בין הים לירדן, קיימות שלוש קבוצות אוכלוסייה: יהודים, אזרחים ערבים ופלסטינים החיים תחת כיבוש ושליטה צבאית, ובריחת ששת האסירים הביטחוניים שימשה כנייר לקמוס לאבחנה ביניהן. זו השיחה ש"ערביי ישראל", המושג המגונה בעל הניחוח הקולוניאלי, חזר ביתר שאת לז'רגון בשבוע החולף. פלח אוכלוסייה שלם, שדבר לא קושר אותו לבריחה, מצא עצמו שוב תחת מבחן נאמנות וזכה לציון שבח כשהתברר שדווקא לא סייע לאסירים הנמלטים חרף החשד האוטומטי.

מה זו אם לא גזענות? הרי לו אסיר יהודי היה בורח מכלא במדינה אחרת, וכל האוכלוסייה היהודית באותה מדינה היחתה נחשדת אוטומטית בסיוע לו - היינו זועקים "אנטישמיות". מדוע אף אחד אינו צועק "גזענות" כשזו התגובה המופנית כלפי אזרחים ערבים ישראלים? החברה הערבית נמדדת כל הזמן על-פי נאמנותה למדינה. זוהי "אזרחות על תנאי" שלא מאפשרת הזדהות מלאה עם המדינה, בוודאי לא כשמדובר במדינה עם סמלים לאומיים דתיים מובהקים וכשברקע תלוי ועומד סכסוך לאומי עמוק ועתיק יומין.

אופן סיקור הבריחה מכלא גלבוע מסגר היטב את גם את היחס היהודי לששת האסירים. מעבר לעובדה שמדובר בבני אדם החיים בשטח כבוש וכלואים בבית סוהר הנמצא מחוץ לאותו שטח, חלקם כלל לא נשפטו עדיין. אצלנו תוארו כל השישה כ"מחבלים". איזו הצלחה כבירה למנגנון התעמולה הישראלי. "מחבל" הוא הרי איום קיומי ולכן לגביו יש רק קו מחשבה אחד. מותר לעשות לו הכל.

אינני טוענת לרגע שששת האסירים הם טליות שכולן תכלת, אך אי אפשר להתעלם מתרומתה של ישראל למצבם של הפלסטינים בכלל. זכריה זביידי הוא משל עגום לכך. מינקות הוא חש עד בשרו את נחת זרועו של הכיבוש, איבד בדרך את כל מה שהיה לו (חופש, שלמות גופנית, אם, אח, חברים ובית) ואת כל מה שיכול היה להיות, ובסוף קיומו רודד לתיוג יחיד – "מחבל" - כדרך להכשרת העוולות כלפי הפלסטינים כולם. זביידי "המחבל" לא נולד בריק, אלא מתוך מציאות שעליה שולטת ישראל. הוא תוצר של כיבוש מתמשך ואלים המזין אלימות נגדית בהתאמה. אין בכך צידוק לאלימות שלו, להיפך: יש בכך רצון לראות את הפסקתה משני הצדדים.

החברה הישראלית לא רואה את כל זה. היא עיוורת לקושי של אחרים ומקדשת כל עיוות בהיותה "קורבן". קורבן של השואה, קורבן של אנטישמיות וקורבן של "הרצחנות הערבית". העיסוק בבריחה מכלא גלבוע מוכיחה את עומק אחיזתו של הנרטיב הלאומי בציבור היהודי, שמזין את החברה והפוליטיקה מהימין ועד מעמקי השמאל. הנרטיב הזה מבטל את תרומתנו למצב ולעולם מציג את היהודים כמגיבים, בעוד שהם אלה שקובעים את הזכויות או היעדר הזכויות בין הים לירדן.

האפליה הממוסדת של האזרחים הערבים וההתייחסות האוטומטית אליהם כמי שנאמנותם נתונה בספק, מורגשת היטב בציבור הערבי אך נעלמת מעיני היהודים ומוכחשת על ידם. אלא שאי אפשר להשאיר בני אדם במצב של אי-שוויון ממושך. לא בשטחים ולא בתוככי ישראל, והניסיון לייצר מציאות של הפרדה, כך שבשטח אחד יש אנשים ששווים יותר ובשטח אחר יש אנשים ששווים פחות - לא רק שמקעקע את הניסיון הנואל לראות בישראל כדמוקרטיה, הוא גם יביא להסלמה. אנחנו יכולים לברוח אל מחוזות הפנטזיה. אך כמו בבריחה מכלא גלבוע, הציבור בסופו של דבר לא ישתף עמה פעולה.

לחצו על הפעמון לעדכונים בנושא:
------------------------------

* [ערבים](/ty-tag/0000017f-da32-d249-ab7f-fbf290640000)
* [פלסטינים](https://www.themarker.com/ty-tag/0000017f-da2d-dea8-a77f-de6fa5fe0000)