---
date: 2016-11-13 11:00:00+02:00
description: ???
source: https://www.haaretz.co.il/blogs/karenhaber/2016-11-13/ty-article/0000017f-f8b8-d887-a7ff-f8fc18b10000
tags: דעות
title: נתניהו הולך לאיבוד דרך מרפסת
---

הסטטוס של ראש הממשלה במוצאי שבת על רצח רבין הוא בסך הכול עוד אלמנט בטקטיקת "אנחנו או הם". זהו מודוס אופרנדי יעיל עבור נתניהו ואין לו שום סיבה לשנותו. התגובה הפוליטית שזה מייצר בשמאל גורמת לקהל בוחריו להאמין שהוא צודק. אבל סטטוסים כאלה מאפשרים לנתניהו להשיג עוד מטרות: סיקור תקשורתי נרחב החוזר על מילותיו מילה במילה, שינוי הזיכרון הציבורי, יצירת תחושת נרדפות והטיה של הנושאים בראש סדר היום התקשורתי. וזה מבלי להביא בחשבון את הבונוס שסטטוסים כאלה הם הקיו למתקפת מגיבי ימין מתוזמרת ברשת לטובת ראש הממשלה.

נתניהו למד מזמן שאת מה שהוא מעלה לפייסבוק התקשורת מהדהדת ויוצרת אפקט גדול יותר מאשר לו היה פונה ישירות אליה. נתניהו משתמש ברשת החברתית לא רק כעוד ערוץ תקשורת, אלא כמקור גם לתקשורת ובכך מייצר יחסי ציבור טובים יותר מכל הודעה לעיתונות וזה בכלל בלי לצאת מהבית. שזה טוב כי לפעמים כשהוא יוצא מהבית הוא הולך לאיבוד דרך מרפסת.

נושא ההסתה עולה לדיון תדיר בציבוריות הישראלית, האשמות בהסתה הפכו חלק מסדר היום והלשון קלה על המקלדת, מעל בימת הכנסת ולא רק, היא כבר חלק מהאווירה הציבורית. כבר 21 שנים שאנחנו לא לוקחים בחשבון את השחקן הפוליטי הזה למרות שתפקידו מכריע והוא חלק מהעידן הפוליטי שהביא נתניהו. כי אם יש משהו שמאפיין את נתניהו הוא מנהיגות מרעילה, הוא לעולם לא יאמר את הדברים, הוא ירמוז וייתן לאחרים לפרש, הראשון שיקפוץ הוא גם לרוב זה שיחטוף את האש. זה מצוין בפוליטיקה הפנימית (ע"ע ביטן, בוגי יעלון והרשימה מתחלפת בהתאם לצורך) וגם במישור הלאומי (ע"ע הספין שיעשה נתניהו בקרב תומכיו על התקפות השמאל שהסטטוס הנוכחי יעורר).

 עברו לתצוגת גלריההאווירה ששררה בארץ נגד רבין הייתה כזו שנתניהו לא היסס לרכוב עליה. העובדה היא שבני בגין ראה את הכרזות "בוגד" ושמע את הקריאות "בדם ואש את רבין נגרש" ויצא מההפגנה. נתניהו, ולא רק נתניהו, לא יצאצילום: מוטי מילרודזה נכון, נתניהו לא הסית לרצח רבין. עד כמה שאני זוכרת, הוא מעולם לא השתמש בביטוי 'בוגד', הוא בוודאי לא היה מעוניין ברצח, יש להניח שגם לא חשב שזה יגיע לזה. אבל האווירה ששררה בארץ נגד רבין הייתה כזו שנתניהו לא היסס לרכוב עליה. העובדה היא שבני בגין ראה את הכרזות "בוגד" ושמע את הקריאות "בדם ואש את רבין נגרש" ויצא מההפגנה. נתניהו, ולא רק נתניהו, לא יצא. זו בדיוק הנקודה, אתה לא חייב להצטרף לשירת המקהלה, אבל אם אתה נשאר לשמוע אותה אתה מעניק לה לגיטימציה.

חודשים הייתה הסתה ברורה נגד רבין ופרס, כל מי שלא יצא חוצץ נגדה, הרי שאם ביודעין ואם שלא, עשה יד אחת אתה. נתניהו לא יכול היה להביא יותר משני קטעי סרטונים, הקטע השלישי הוא של טומי לפיד, משום שלרוב הוא לא יצא נגד ההסתה, הוא רכב על גבה. מעל דוכן הכנסת הוא אמר מפורשות כי מעשיה של הממשלה אינם לגיטימיים וכי דורות של יהודים עוד יבואו אתה חשבון. כמובן שאין נתניהו אחראי על הפרשנות הרחבה של דבריו, גם אם התכוון לדין וחשבון דמוקרטי כפי שהוא בא לידי ביטוי בקלפי. אבל זה בדיוק מה שנתניהו תמיד עושה, מאפשר כר נרחב לפרשנות והסברים אלטרנטיביים.

לא זה לא היה רק נתניהו שליבה את השנאה המשתוללת של הימין לממשלה, אריאל שרון הגדיר את הממשלה כגרועה יותר מהיודנראט (שנאלצו לשתף פעולה), רחבעם זאבי כינה אותה "בוגדנית" וגאולה כהן שטענה שזו "ממשלה עם דם על הידיים" והם לא היו היחידים, ההנהגה של ציבור המתנחלים לא חסכה בשמות תואר. השנאה האלימה חרגה מכל קנה מידה הגיוני והרבה מעבר לסייגים המובנים שמאפשר חופש הביטוי. במאזן הכולל, גם אם נתניהו התבטא יותר מפעמיים לאורך 3 שנות כהונתו של רבין נגד ביטויים כמו "בוגד" או "מות לרבין", את מרבית 3 השנים הוא עשה תוך רכיבה על הגל העכור הזה שהעיד לא רק על תומכיו, אלא גם על איכותו כמנהיג.

 עברו לתצוגת גלריהנתניהו למד מזמן שאת מה שהוא מעלה לפייסבוק התקשורת מהדהדת ויוצרת אפקט גדול יותר מאשר לו היה פונה ישירות אליהצילום: אוליבייה פיטוסי21 שנים אחרי הרצח, נתניהו יכול לבחור לדבר על הרצח אחרת, הוא בוחר להעלות תעודת יושר אישית. הבחירה הזו מעידה עליו ועליו המדיניות שלו כי גם בסטטוס הזה נתניהו שוב רוקד וואלס עם ההסתה. התגובה האוטומטית והמוצדקת של השמאל, תאמת את נכונות דבריו בעיני תומכיו, בטח בעיני מי שבאותה תקופה היה רק ילד או שלא נולד. אבל רבין הספיק לתת תשובה בדיוק לזה. שלושה ימים לפני הרצח, אמר [ראש הממשלה](https://www.youtube.com/watch?v=6ykSa1ygMY4): "ראיתי את ההפגנה בירושלים שבה הופעתי בתמונה כאיש גסטפו. ראיתי את האלימות לפני הכנסת. ביום שישי פנה אליי יושב ראש הליכוד, בנימין נתניהו, וביקש פגישה. ראיתי את ההפגנה, ראיתי כתובות של הליכוד, זעקות 'בוגד', 'רוצח' ואמרתי 'הרי זו תהיה איוולת מצדי לשחק בצביעות של יושב ראש הליכוד. הוא ישב שם ונאם תחת תמונת הגסטפו. הוא מציע לי להיפגש? אני אינני מאמין לו."

עכשיו יאמרו שזה מוכיח שרבין אשם כי סירב להיפגש עם נתניהו, אלא שרבין צדק. הסירוב להיפגש עם נתניהו היה נכון – זה היה צבוע. אם נתניהו היה רוצה שינוי בשיח, הוא לא נזקק לשיחה עם רבין, הוא היה צריך לשמש דוגמא. גבולות השיח הם משהו שכל אדם צריך לשים לעצמו, של סטנדרטים אישיים ולא תלוי משא ומתן. יותר מדי פעמים שמע נתניהו את הקולות ולא אמר מילה, בנוכחותו ניתנה הלגיטימציה וזה צועק יותר מכל נאום או בקשה לשיחה. נתניהו הוא איש של פילוג, חצי שנה אחרי שביקש שיחה עם רבין, כבר המשיך לקמפיין "פרס יחלק את ירושלים", עוד קמפיין של הסתה שחוזק ב"נתניהו טוב ליהודים" – עוד קמפיין של שיסוע.

הסטטוס של נתניהו הוא עוד נדבך במסמוס רצח רבין בתודעה הישראלית. במקום שיהפוך לנדבך חשוב לחינוך לדמוקרטיה הוא הפך לכלי שרת למחלוקת ולשיסוע בתוך החברה הישראלית. צודק נתניהו, רצח רבין היה רצח פוליטי וכדורי הדומדום האלה ממשיכים להתרוצץ בליבה של החברה הישראלית. גם נתניהו יודע את זה, הסטטוס הזה שלו נועד להמשיך את מהלכם, הוא לא טוב בלעצור תהליכים. עיננו הרואות.