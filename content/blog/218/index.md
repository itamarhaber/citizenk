---
date: 2020-09-30 08:00:00+03:00
description: ???
source: https://www.haaretz.co.il/blogs/karenhaber/2020-09-30/ty-article/0000017f-f8d9-d887-a7ff-f8fd7a2c0000
tags: דעות
title: כשנתניהו הגנן, העשבים השוטים בכל מקום
---

יום כיפור האחרון פגש את ישראל משוסעת מאי-פעם. רמות התיעוב והקיטוב קובעות שיאים לא פחות ממספר הנדבקים בקורונה. זה יותר מעשור שראש הממשלה, בנימין נתניהו, מוביל פילוג שנשען אמנם על שסעים קיימים בחברה הישראלית, אך מהותו אחת: יצירת קו מבחין בין התומכים בו לבין אלה שלא. הפוסט שהעלה נתניהו ביום ראשון הוא עוד דוגמה מבית היוצר של האיש והשיסוע, וטוב צילום מסך מאלף מלים. 

הפוסט של נתניהו בערב יום כיפורבעידן נתניהו החליפה השנאה את היכולת להידבר ולמצוא מכנה משותף. הפלורליזם - אחד ממאפייני הדמוקרטיה שאנו מתיימרים להיות - צומצם מהותית. זו הסיבה שאנו עדים לסרטונים כמו זה של אלין שחר מאשדוד, שחרך את הרשת ביום כיפור, ובו הסבירה בתוך בליל דברים לא קשורים שהשמאלנים מפחידים אותה משום שהם כופרים והתחננה שיעזבו את הארץ. אני לא נתתי לשחר סיבה לפחד ממני, אבל הסרטון שלה בהחלט גרם לי לפחד ולא ממנה, אלא מזה שלא ניתן לפתור יותר את תעודת העניות הזו ב"עשבים שוטים". הם בכל מקום. 

אווירת השנאה שאוכלת את המדינה מבפנים באה לידי ביטוי גם בציוץ של [דודו אוואט, שוער נבחרת ישראל בכדורגל](/sport/israel-soccer/2020-09-27/ty-article/0000017f-db75-df62-a9ff-dff765610000), שלדידו ההפגנות נגד נתניהו הן בגדר רצח חפים מפשע. גם הוא קורץ מאותו בית יוצר מחשבתי. גם הוא אינו אירוע בודד שעומד בפני עצמו אלא השתקפות צלולה של עידן נתניהו, או אם תרצו - הדהוד הפוסט של נתניהו בפרשנות אישית. זו מהות הקמפיין של נתניהו עוד מימי "השמאל שכח מה זה להיות יהודים" והוא התגבר עד ל"אנרכיסטים" ול"מפיצי המחלות" של היום. 

אלה הם [תהליכים שמתרחשים בישראל](/blogs/karenhaber/2016-04-14/ty-article/0000017f-f8fd-d887-a7ff-f8fdae8c0000) כבר שנים, אך נתניהו רוכב על גל הקורונה כדי להפיץ אותם ביתר שאת. כל מי שלא יוצא נגד את זה נותן לטקטיקת השיסוי שלו לגיטימציה. את הנזק ייקח שנים לשקם, עוד הרבה אחרי עידן נתניהו. על כל מי שמצדיק את הישארותו בממשלת נתניהו בתירוץ שהוא "האצבע שבסכר" להבין שכרת על עצמו שותפות. זו שותפות במוות מיותר מקורונה המלווה בליבוי שנאה, דיכוי הדמוקרטיה באמצעים דמוקרטיים, עיקור הכנסת מכליה, פגיעה בכלכלת ישראל, פגיעה בשוק התעסוקה, פגיעה בחינוך, ניסיון להרוס את התקשורת העצמאית, הרחבת פערים - פגיעה בכל מה שהיינו רוצים שילדינו יגדלו אליו. 

אי-אפשר להיות פטריוט ישראלי ולהסכים לפגיעה האנושה שמנחית נתניהו על ישראל בכל יום שהוא ממשיך לכהן. את התמיכה שהוא מקבל מהימין, זו שניתן היה לתרץ טרום קורונה בתקוות שווא על סיפוח, או מהמרכז שהתגייס להילחם במגפה ומצא עצמו מחוייל לצבאו של הנאשם בפלילים, כבר אי אפשר לתרץ. הווידויים "סוחטי הדמעות" של השרים איציק שמולי ומירב כהן בראיונות לקראת כיפור על הקושי להיות חלק מהממשלה הכי גרועה בתולדות המדינה, הם תירוץ עלוב. מי שאוהב את המדינה לא אמור להיות מוכן לשתף פעולה עם מי ששורף אותה. 

קחו למשל את מצב המשק. הפגיעה המטורפת בו אינה נובעת מכוח עליון, זו תוצאה של ניהול כושל של ראש הממשלה וגם של כל מי שמאתרג אותו. מדינות כמו גרמניה וצרפת יישמו את לקחי משבר 2008 ופעלו כדי למנוע גל פיטורים גדול בקורונה באמצעות סבסוד משכורות דרך המעסיקים וזאת כדי להעניק רשת ביטחון לעובדים ולבלום משבר עמוק יותר. היחס המקובל במצבים כאלה הוא שכל רבעון של משבר דורש מינימום שנתיים להתאוששות. אנחנו בפתחו של הרבעון השלישי וכבר בעיצומה של השנה השלישית ללא תקציב. 

[התעוררותו של קלמן ליבסקינד](/news/politi/2020-09-26/ty-article/.premium/0000017f-dbce-d3a5-af7f-fbee1b7c0000) בסוף השבוע, בעידן שבו השופרות החליפו את העיתונאים, היא התעוררות מאוחרת שהתרחשה רק משום שליבסקינד חש אותה על בשרו. "לא השמעתי את קולי", כתב מרטין נימלר משום שאף אחד לא משמיע את קולו עד שמגיע תורו. מכך לא נותר אלא להסיק כי אין אנשים אמיצים בקואליציה ומעטים הם אלה משדרת הפקידות הבכירה שעומדים באומץ. והשתיקה? היא כבר לא רק לגיטימציה, אלא בגדר מתן בקבוק נפט לפירומן. הגיע הזמן להישיר מבט אל המציאות: אם זה נתניהו או ישראל, התשובה חייבת להיות ישראל. לשם כך דרושים לוחמי אש אמיצים.