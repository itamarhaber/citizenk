---
date: 2016-09-15 14:09:00+03:00
description: ???
source: https://www.haaretz.co.il/blogs/karenhaber/2016-09-15/ty-article/0000017f-f8e7-d887-a7ff-f8e767a30000
tags: דעות
title: עם הנצח לא מפחד כשאין עתיד
---

לפני שסבי ברח מגרמניה, בערך לפני 81 שנים, הוא היה בטוח שגרמניה ביתו. אביו היה גיבור מלחמת העולם הראשונה בעל עיטור צלב הברזל, הוא היה מעורב בקהילה ויהדותו לא היוותה בעיה. זה היה המקום שלו, אלא שמהר מאוד הוא כבר לא היה. סבי נפטר לצערי בצעירותי, אך תחושת העקירה וחוויית הפליט שלו, מלוות אותי, בין אם הן פרי דמיוני ובין אם לאו. למעשה, הן בסיס תחושת השייכות שלי, ההכרה הפנימית משוללת הספק שישראל היא המקום שלי, שורה תחתונה תמיד.

 עברו לתצוגת גלריההפגנת שמאל בתל אביב, 2014צילום: תומר אפלבאוםאני רואה בשמחה את הקשר הזה משתקף בילדים, את התחושה הברורה שישראל היא הבית שלהם. זה בולט עוד יותר בחופשה, כאשר עם כל הכיף והסקרנות שמקום חדש צופן בתוכו, יש בהם כמיהה הביתה. אלא שכהורה העתיד שיש לישראל להציע להם, כמו שזה נראה, מוגבל. תחושת השייכות היא חשובה אך היא אינה חזות הכל.

האהבה למדינה אינה פותרת אותנו מלבחון היטב גם איפה אנחנו שוגים. מהות האהבה היא לא לחשוב בעיוורון שהכל נפלא, אלא לראות את הפגמים ולראות איך אני, כפרט, יכול לשפר. השגיאה העיקרית מתחילה בחינוך, במקום שבה במשך למעלה מ- 12 שנים נסגרים ילדינו ובסופו של דבר יוצאים ללא ההבנה למהות הדמוקרטיה כי יש בה סתירות עם מקרה המבחן של ישראל ולכן צריך ללמד בהתאם. ללא סובלנות, ללא קבלת האחר, ללא הכרה ברורה למשמעות זכויות האדם וזכויות המיעוט ועם צמצום הידע מייצרים ציבור בור ובעל דרישות נמוכות. ואנחנו מסכימים לזה. ההסכמה הזו היא וויתור.

הוויתור הזה קל יותר כאשר השיח הפוליטי הישראלי מוטה להגדרות שמאל-ימין בהתאמה למדיניות חוץ וביטחון בעיקר. אלא שבתוך הזירה הזאת משתתפות מערכות מפלגתיות מסואבות המשקיעות יותר במנגנון מאשר בתוכן וכולן משחקות משחק של משאבים כלכליים ופוליטיים. הציבור הרחב לא יוצא נשכר לא היום ובטח שלא בעתיד. להפך העיסוק ב"כאן ובעכשיו" הפך נחלת הכלל, כי העתיד מאתנו והלאה. גרסת אכול ושתה כי לנצח נחיה על חרבנו.

הריק המנהיגותי של היום הוא הגרעון של העתיד. עם משפטים חלולים כמו "עם הנצח אינו מפחד מדרך ארוכה" אפשר לעודד את ההולכים בדרך, אך הם בעיקר להסיט את דעתם מהבעיה העיקרית – אין דרך, אין חזון, יש רק פמפום של כמה אנחנו נפלאים וצודקים וזה אפילו כבר כתוב בתנ"ך.

זה לא עניין של שמאל ימין, למרות שקל לפתור את זה כך. זה מעבר לנטייה הטבעית של כל שלטון ליצר אינדוקטרינציה מערכתית בהתאם לערכיו שמתבטאת גם בתקציבים וסדר עדיפויות. גם אם נסכים, ואנחנו לא, שמעולם לא היה מצבה של ישראל טוב מכל הבחינות, והוא לא, הרי שאת בעיות הבסיס של החברה הישראלית אנחנו רק מגלגלים הלאה. בתהליך זה אין עידון של הבעיות, להפך הוא רק מזין ומעצים אותן. ולפי מצב מערכת החינוך אנחנו ככל הנראה גם לא מציידים את אזרחי העתיד עם הכלים לפתרון הבעיות.

מה עם שאלת השטחים מעבר לסיסמא ש"עם אינו כובש בארצו" – הרי בכל זאת אנחנו מחזיקים אוכלוסייה שלמה ללא זכויות אדם בסיסיות וזה לא יכול להישאר כך. מה עם דת ומדינה? מה על החינוך? הרווחה? כל אלה הן בעיות שלובות שאינן מקבלות פתרון רחב אלא מקבלות התייחסות, אם בכלל, בהגיען לרמה קריטית או כאשר צצה בעיה.

אנחנו נוטים להסתכל על הדברים הלא נוחים בראיה מצמצמת, זה טבעי ומתאים לתיאוריות סוציולוגיות ופסיכולוגיות רבות. עם זאת, זו אינה יכולה להיות נחלתם של הפוליטיקאים, מאנשים המעמידים את עצמם לבחירת הציבור נדרש חזון. נדרשת מהם עשיה בהווה שאינה מנותקת מיעדים עתידיים שנועדו להבטיח חיים טובים לאזרחים. עם שחדל מלדרוש מציבור נבחריו לפדות את הבטחותיהם ונוהר אחר מנהיגים חלולים נוטפי סיסמאות, שמטרתן העלאת המורל הלאומי אך הן מחוסרות מדיניות, מוותר מראש על עתיד טוב יותר.

עם התגברות הנרטיבים הדתיים בתוך מערכת החינוך תוך צמצום אינהרנטי של לימודים רחבים והומניסטים במהותם, הצמצום בהבנת המושג דמוקרטיה ופלורליזם, הלאומנות המתחזקת והתרחבות ההזיה המשיחית, קשה להניח שישראל תוכל להציע לילדי ההווה עתיד משגשג במדינה מודרנית.

אם להקשיב לשר החינוך הרי שבעיניו מעבר לטכנולוגיה, על ישראל לייצא רוחניות. אין שום רוחניות בייצוא שהוא מתכוון אליו, בנט מעוניין לשווק יהדות מסוימת מאוד. מערכת החינוך פועלת היום לחיזוק הצביון היהודי החד ממדי של בנט והיהדות האורתודוכסית-לייט שהוא מייצג. סיסמאות על פלורליזם אינן יוצרות פלורליזם.

בני אדם נוטים להסתכל על כאן ועכשיו, לרוב כי זה מה שצריך כדי לשרוד. כשאתה עסוק בלשרוד בהווה, קשה להתמודד עם תכנון עתידי וההתעסקות בהיסטוריה ממילא אינה נתפסת רלוונטית במיוחד. אך בעוד בני אדם יכולים לכלכל את צעדיהם בהתאם לכאן ולעכשיו, הרי שמדיניות אינה נוגעת רק להווה, היא נוגעת גם במחר ועליה מוטל לתכנן קדימה לטווח הקצר כמו גם הארוך. פוליטיקה אינה רק יצירת הסדרים וניהול משאבים, היא אמורה לצפות בעיות עתידיות ולתכנן לקראתן והיא אמורה להציע תקווה.

אין שום פוליטיקאי שבאמת מציע תקווה לישראל, לא עכשיו ולא בעתיד. למעשה משום שלא קיים שום פוליטיקאי מספיק אמיץ לדבר על מעבר לעכשיו. אם יש משהו שנעדר מהשיח זה התקווה. לרוב מתוך העדר תקווה צומח הייאוש. הייאוש הזה מזין בדיוק את כל הפחדים של כולנו והפתרון הוא בחיזוק הדמוקרטיה ואלה אינם תלויים בשסע שמאל –ימין. אלא שאין שום מנהיג שמנתק את הקשר הגורדי של שמאל-ימין, שמחזיר את האג'נדה הישראלית לפסים של דמוקרטיה המציעה לאזרחיה העכשוויים והעתידיים תקווה. בריק הזה יצרנו לנו קיסר והפכנו עצמנו ללחם והשעשועים שלו. זו לא מהות הדמוקרטיה. אפשר לקוות שזה השקט שלפני הסערה. יש להניח שזה לא.