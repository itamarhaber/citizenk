---
date: 2021-10-21 09:55:00+03:00
description: ???
source: https://www.haaretz.co.il/food/cookingwithkids/2021-10-21/ty-article/0000017f-f8e9-d318-afff-fbeb63a40000
tags: בישול
title: אספרגוס נפלא בכל צורה, במנה הזאת עם רוטב עגבניות אפילו יותר
---

אני לא מכירה אנשים שלא אוהבים אספרגוס ובצדק, הוא טעים בלי קשר לכל ערכיו התזונתיים ויש לא מעט. בפרפרזה על השיר "לוקח ת'זמן", אני לוקחת ת'אספרגוס. תכל'ס אספרגוס לא צריך כלום חוץ מלימון או רוטב הולנדייז אם מתחשק להתפנק, אבל הוא נפלא כמעט בכל צורה - צלייה, אידוי, בישול או הקפצה ויש לא מעט בחוג מכריי שאוכלים אותו טרי.

 עברו לתצוגת גלריהאספרגוס .נפלא כמעט בכל צורה צילום: קרן הברבתודעה שלי אספרגוס הוא ירק של אביב, אבל הירקן שלי לא שמע על זה וכיאות ללוקה בסינדרום אספרגוס שאני לא התאפקתי. עגבניות דווקא יש והן ממש בעונה, מה גם שהתחילו להשאיר כאן בארץ לא מעט עגבניות נפלאות שפעם נשלחו יישר לייצוא – אז למה לא לשלב?

 עברו לתצוגת גלריהאספרגוס ועגבניות על מצע אורז לבן צילום: קרן הבר**אספרגוס ועגבניות על מצע אורז לבן (4 מנות)**

**מה?**

300 גרם אספרגוס טרי ירוק

מעט שמן זמן לטיגון

1 בצל לבן בינוני קצוץ דק

5-6 שיני שום (אפשר יותר) כתושות

5-6 עגבניות טריות מקולפות וקצוצות

½ כפית מלח

½ כפית פפריקה מתוקה

פלפל שחור לפי הטעם

**לאורז:**

2 כוסות אורז לבן

מעט שמן צמחי

כפית מלח

4 כוסות ורבע של מים

 עברו לתצוגת גלריהאספרגוס ועגבניות על מצע אורז לבן צילום: קרן הבר**איך?**

קוטמים את החלק התחתון של האספרגוס. המהדרין גם יקלפו קלות באמצעות קולפן כדי להיות בטוחים שלא נותרו עוד חלקים סיביים, אבל האספרגוס הישראלי לרוב לא דורש את זה.

בסיר גדול שיכול להכיל את האספרגוס מרתיחים כליטר וחצי מים עם כפית מלח. כשהמים רותחים מוסיפים את אספרגוס ומבשלים כ-3 דקות. בינתיים מכינים קערת קרח עם מעט מים וכשאספרגוס מוכן מוציאים בעזרת מלקחיים ומניחים במי הקרח כדי להפסיק את הבישול ולשמור על הצבע והפריכות של האספרגוס.

במחבת גדולה מחממים את שמן הזית ומוסיפים את הבצל. מטגנים עד שהבצל נעשה שקוף, מוסיפים את השום הכתוש, מערבבים ומטגנים עוד כשתי דקות יחד.

מוסיפים את העגבניות ומטגנים כ-5 דקות על אש גבוהה. מכבים את האש, מוסיפים מלח, פפריקה ופלפל שחור, מערבבים ומחזירים לאש לעוד כ-5 דקות, מוסיפים את האספרגוס, מערבבים ואחרי 2 דקות מורידים מהאש.

**אורז לבן:**

יש לי תחושה שלא צריך מתכון לזה ובכל זאת:

יוצקים מעט שמן לכיסוי תחתית של סיר בינוני, מדליקים אש ומוסיפים את האורז (אני משתמשת בבסמטי, שוטפת ומסננת היטב) והמלח ומערבבים. מוסיפים את המים ומביאים לרתיחה. מנמיכים את האש, מכסים את הסיר, מערבבים מדי פעם ומבשלים עד שהמים נספגים במלואם (בערך 5-7 דקות תלוי בעוצמת האש ועובי דפנות הסיר). מורידים מהאש, משאירים מכוסה ונותנים לנוח כ-5 דקות עד להגשה.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)