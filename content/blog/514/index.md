---
date: 2017-12-17 15:00:00+02:00
description: ???
source: https://www.haaretz.co.il/blogs/karenhaber/2017-12-17/ty-article/0000017f-f89e-d460-afff-fbfeabb40000
tags: דעות
title: שובו של המשפט העברי
---

בכל פעם שמתעורר חשש לערעור הסטטוס קוו, יוצאים המוני יהודים חרדים להפגנות ובמידה גדולה של צדק, לפחות לדידם. לעומתם הציבור החילוני, זה שבאמת צריך להיות חרד, בעיקר שותק. השתיקה הזו באה עם מחיר של שחיקה במעמדו של הציבור החילוני ואף לפגיעה בו. באופן עקרוני מצופה מהציבור החילוני, שערכיו הליברליים מתאימים לתפיסה, להכיל. לרוב עם התעוררות משברים כמו [חוק המרכולים](/news/politi/2017-12-12/ty-article/0000017f-e843-dc91-a17f-fccf05ff0000), או [עבודות הרכבת בשבת](/news/politi/2017-11-17/ty-article/0000017f-f864-d044-adff-fbfd92940000), יש עלייה בתהודה הציבורית. אבל השינוי האמיתי, קידום המשפט העברי, נעשה בשקט וללא הפרעה. 

המשפט העברי נחרט כבר מזמן על הדגל שנושאת שרת המשפטים ומקבל ביטוי בדרכים רבות. בין היתר בקידום חוקים כמו [סעיף המשפט העברי](/news/law/2017-09-17/ty-article/.premium/0000017f-db7e-df9c-a17f-ff7e5ab40000) בחוק הלאום, שנועד להדגיש את יסודותיה היהודיים של המדינה על פני יסודות דמוקרטיים, או ב[הצעת חוק המשפט העברי](/news/law/2017-03-09/ty-article/0000017f-ee4b-d639-af7f-efdf0be00000), שמחייבת את העדפת המשפט העברי במקרה של לקונה, כלומר כשאין תקדים במשפט הישראלי. 

אבל המסילות שמניחה שקד לא באות לידי ביטוי רק בחקיקה. למשל, בזמן שבכנסת נערכים להכנת הצעת החוק [להרחבת סמכויות בתי הדין הרבניים](http://main.knesset.gov.il/News/PressReleases/Pages/press1312r.aspx) לקריאה ראשונה, השרה שקד, שהבטיחה "[מסילות אל המשילות](http://hashiloach.org.il/wp-content/themes/hashiloach_landing/dist/images/article-shaked.pdf)", מרחיבה את יסודות המסילות בשורה של יוזמות שאינן מצריכות חקיקה. 

בשבוע שעבר התקינה השרה שקד תקנה תקציבית שמטרתה [תמיכה בבתי דין פרטיים](http://www.inn.co.il/News/News.aspx/361449) לממונות. התמיכה תיעשה באמצעות מבחני תמיכה וחמשת בתי הדין הפרטיים בעלי התוצאות הטובות ביותר, בהתאם לקריטריונים השונים, יקבלו תמיכה בשווי מאות אלפי שקלים לשנה כל אחד. מיותר לציין שבתי דין אלה נמצאים גם [מחוץ לקו הירוק](http://dintora.org/batei_din), עוד דרך לגיטימית להזרמת כספים. תקצוב ממשלתי של בתי דין אלה רק יעצים את כוחם בפועל וזה אינו קשור לשאלה אם החוק להרחבת הסמכויות יעבור. 

השרה שקד פועלת לחיזוק מעמדו של המשפט העברי ותעיד גם המחלקה למשפט עברי במשרד המשפטים שגדלה בשנה החולפת, הכנסת שני שופטים דתיים לעליון והניסיון להכניס חוות דעת מהמשפט העברי לבית המשפט העליון, דבר שממילא נעשה מאז ומעולם, במשולב עם תפיסות משפט מודרניות. 

וזו לא רק שקד, הממשלה והקואליציה פועלות לקידום המשפט העברי לפי דין תורה, מהלך לגיטימי לגמרי לו היה מאוזן ושומר גם על האינטרסים של ציבורים אחרים במדינה כמו החילונים, הקונסרבטיבים והרפורמים, בהתייחס לציבור היהודי בלבד. אלא שאין איזון, מנגד עומדים חוקים כמו [החוק למניעת גיור פרטי](/news/politi/2017-06-25/ty-article/.premium/0000017f-df27-df7c-a5ff-df7fd2410000), הפגיעה ב[הסדר הכותל](/news/law/2016-09-12/ty-article/.premium/0000017f-e974-da9b-a1ff-ed7f23330000) והבלעדיות של הרבנות בנושא אישות וכשרות (רשימה חלקית). 

 עברו לתצוגת גלריהשרת המשפטים איילת שקד, נשיא המדינה ריבלין ושופטי בית המשפט העליון בטקס השבעתה של אסתר חיות באוקטובר האחרון. המשפט העברי נחרט כבר מזמן על הדגל שנושאת השרהצילום: מארק ניימן / לע"מהיוזמה העכשווית אינה חדשה, שרי משפטים קודמים, בהם יוסי ביילין, קידמו את רעיון בתי הדין הממוניים בעיקר משום שהם מקלים על העומס במערכת המשפט, אך עד עתה נמנע המשרד מתמיכה בגופים פרטיים. תוסיפו את הרחבת הסמכויות שגפני ושקד מובילים וקיבלתם שינוי מהותי בסטטוס קוו. 

סמכויות בתי דין רבניים בתחום המעמד האישי רחבות ונוגעות לא רק לנישואין וגירושין (כולל עניינים הקשורים לתביעת גירושין או מזונות), אלא גם, כאשר יש הסכמה בין הצדדים, לאפוטרופסות, כשרות משפטית וירושה. הצעת החוק מרחיבה את סמכויות השיפוט בתחום האזרחי על פי דין תורה וזה לא מקבל איזון חילוני המאפשר, לדוגמא, לציבור החילוני לנהוג לפי צו מצפונו בכל הנוגע לדיני אישות. 

ברמה העקרונית ניתן לטעון כי הצעת החוק מרחיבה את היצע השירותים הניתנים לאוכלוסיות בעלות צרכים קהילתיים מיוחדים ולכאורה לא צריכה להיות כל בעיה עם זה, אבל רק לכאורה. אם שקד רוצה לקבוע שתי מערכות משפט מקבילות זו לצד זו לאוכלוסיות שונות, נקודה בעייתית בפני עצמה, הרי שיש להחיל את עקרון השוויון. 

כל עוד מוחלת כפיה של הדין הדתי על אזרחים יהודים ישראלים, לא ייתכן שאוכלוסייה שלמה תקבל פטור מהדין האזרחי. רוצה הקואליציה להרחיב את סמכויותיהם של בתי הדין הרבניים בקהילות שלהם? אדרבא ואדרבא, תתכבד וקיים את צדה השני של המשוואה ותפטור את האוכלוסייה החילונית מהדין הדתי. 

אלא שיצירת שתי מערכות מקבילות, מעבר להיותה רעיון גרוע ומשסע, היא גם פגיעה בעקרונות המשפט שליוו את ישראל ב-70 השנים האחרונות. המסילות ששקד מתקינה הם כמו מנהרת הזמן, לוקחות אותנו אחורה במקום לצעוד קדימה ובדרך משסעות אוכלוסייה משוסעת ממילא. במרחב הזה לחילונים נקודת פתיחה גרועה, הם אינם מיוצגים והם מתמודדים מול אוכלוסייה שכוחה הפוליטי גדול עשרות מונים משיעורה באוכלוסייה. 

ובינתיים בתמיכה של שבעה אחוזים בלבד מציבור הבוחרים, מובילה שקד מהפכה שתפגע בערכי השוויון, תחליש את שלטון החוק, תפגע בעקרונות המשפט הישראלי ולהחלשת מערכת המשפט. האם זה מתיישב עם ערכים דמוקרטיים? ברור שלא, אבל ממילא דמוקרטיה אינה מוזכרת בתנ"ך.