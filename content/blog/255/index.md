---
date: 2020-05-26 09:01:00+03:00
description: ???
source: https://www.haaretz.co.il/food/cookingwithkids/2020-05-26/ty-article/0000017f-f8e2-d47e-a37f-f9fe02790000
tags: בישול
title: 'עוגת גבינה גרמנית אפויה: Käsekuchen'
---

עוגת גבינה גרמנית מסורתית מגיעה חסרת יומרות אבל כולה טעם, אווריריות וקלילות וזה מה שעושה אותה כל כך ביתית וכיפית. העוגה בגרסה שלנו מגיעה ללא התחתית וניתן להגיש אותה כמו שהיא או להוסיף לה קישוט של פרי או קצפת וגם ציפוי אוכמניות שעובד איתה נפלא.

עשיתי בה טיפונת שינויים כי בכל זאת לא ממש ניתן להשיג את כל המוצרים שבמתכון המקורי. הכי חשוב זה ה"קוארק", כלומר הגבינה שמשתמשים בה בגרמניה לאפיית העוגה. זו גבינה שנמצאת איפשהו על הסקאלה בין קוטג' ליוגורט עיזים מבחינת מרקם ודומה יותר לגבינה לבנה מבחינת טעם.

 עברו לתצוגת גלריהעוגת גבינה גרמנית עם אוכמניות מעל צילום: קרן הבר**אפשר להכין קוארק בבית די בקלות, זה רק מצריך סבלנות:**

לקבלת כ-500 גרם קוארק: מביאים לרתיחה בסיר 6 כוסות חלב, מסירים מהאש ומקררים לטמפרטורת החדר. מוסיפים כוס וחצי רוויון, מערבבים ומעבירים לכלי זכוכית. לא מכסים במכסה אלא בחיתול בד ומניחים על משטח עבודה לכ-12 שעות, ביום קר גם 24 שעות. מסננים את הגבינה בעזרת חיתול המונח על מסננת, סוגרים את החיתול, מעבירים לקערה ומקררים במקרר לפחות 6 שעות. אם לא רוצים להכין את הגבינה בבית (אם כי יש בזה סיפוק) אפשר להשתמש בגבינת טבורוג, שנמכרת בסופרים, בחנויות גבינה ובמעדניות אוכל רוסי ולגמרי מספקת את הסחורה ובמתכון נתתי אפשרות גם לערבוב של קוטג', גבינה לבנה ושמנת לקבלת מרקם דומה.

 עברו לתצוגת גלריהעוגת גבינה גרמניתצילום: קרן הבר זו עוגה קלה להכנה (נתתי אפשרות לסבך אותה עם הפרדת הביצים אבל זה ממש לא חובה, אפשר בהחלט להוסיף את הביצים בלי להפריד, ההבדל מתבטא רק בגובה והוא לא משמעותי). מידת העשייה היא עניין של טעם. בדרך כלל אופים עד שהיא משחימה בקצוות וזהובה במרכז, כך שהיא טיפונת נופלת אחרי ההוצאה מהתנור וזה לגמרי בסדר, עם זאת - אני מעדיפה אותה שחומה יותר. הדבר היחיד שקשה לגבי העוגה הזו הוא האיפוק שצריך להפגין בזמן שהיא מתקררת.

**עוגת גבינה אפויה גרמנית (Käsekuchen) ללא בסיס**

**מה?**

200 גרם חמאה ללא מלח בטמפרטורת החדר

1 כוס (200 גרם) סוכר לבן

1 שקית (10 גרם) סוכר וניל

6 ביצים (גודל L)

2 כפיות (10 מ"ל) תמצית וניל איכותית

750 גרם קוארק, או טבורוג או במקום לערבב יחד גביע (250 גרם) קוטג' עם 250 גרם גבינה לבנה ו-250 גרם שמנת חמוצה 27% - זה ייתן אפקט דומה

מכל (200 גרם) שמנת חמוצה 27%

 עברו לתצוגת גלריהעוגת גבינה גרמניתצילום: קרן הברמיץ מחצי לימון (לא חובה, אבל מוסיף ואם אוהבים לימון אז תוסיפו גם גרידת לימון)

שליש כוס (50 גרם) קורנפלור - אפשר להחליף בחצי חבילה (40 גרם) אינסטנט פודינג וניל

**איך?**

מחממים תנור ל-150 מעלות טורבו (עם מאוורר).

מכניסים את החמאה, הסוכר וסוכר וניל לקערת מיקסר ומקציפים כ-3 דקות לקבלת מרקם קרמי.

מוסיפים את הביצים אחת אחת (ניתן גם להפריד את הביצים ובשלב הזה להכניס רק את החלמונים), בכל פעם מחכים עד שהביצה תיטמע, אם יש צורך עוצרים ומנקים מהדפנות. מוסיפים תמצית וניל ומקציפים כ-4 דקות במהירות בינונית-גבוהה.

מוסיפים את הגבינה והשמנת ומערבבים יחד.

אם הפרדתם ביצים, זה הזמן להקציף את החלבונים לקצב יציב ולהוסיף אותם לתערובת.

מוסיפים את הקורנפלור בפעמיים שלוש, מערבבים בעדינות לקבלת תערובת הומוגנית.

מניחים נייר אפיה על תחתית תבנית עגולה קפיצית. סוגרים את התבנית ומשמנים קלות את התחתית והדפנות. מעבירים את הבצק לתבנית ומכניסים לתנור לשעה וחצי בערך עד שהחלק העליון שחום.

 עברו לתצוגת גלריהעוגת גבינה גרמניתצילום: קרן הברמכבים את התנור ומאירים אותו סגור כ-10 דקות, פותחים את התנור ומשאירים בו את העוגה עוד כעשר דקות. מוציאים לרשת, מניחים להצטנן.

מעבירים סכין על דפנות התבנית ומפרידים את העוגה מהתבנית הקפיצית, מעבירים למגש עוגות נסגר ואחר כך למקרר לכ-4 שעות קירור לפחות.

אפשר להגיש עם אוכמניות מעל, לקשט בקצפת, או להשאיר ככה בדיוק.

לחצו על הפעמון לעדכונים בנושא:
------------------------------

* [עוגת גבינה](/ty-tag/cheesecake-0000017f-da2c-dea8-a77f-de6e4c2e0000)
* [מתכונים](/ty-tag/recipes-0000017f-da28-dea8-a77f-de6a4ba50000)