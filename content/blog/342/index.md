---
date: 2019-08-29 08:46:00+03:00
description: ???
source: https://www.haaretz.co.il/food/cookingwithkids/2019-08-29/ty-article/0000017f-f8cb-d887-a7ff-f8efeacc0000
tags: בישול
title: 'מתכון: שבלולי שמרים ממולאים שוברי שגרה'
---

למרות 16 פלוס שנות הורות, זו בסך הכל השנה השלישית עבורי שה-1 בספטמבר משמעו סנדוויצ'ים לבית הספר. הייתי רוצה לספר על כל הרעיונות הנפלאים שלי לארוחות בית ספר מזינות, אסתטיות ומעוררות תאבון המוכנסות אחר כבוד לקופסאות ומוחזרות ריקות, אבל זה יהיה שקר גס. 

הצאצאים אוהבים לאכול, אבל בעיקר בבית. שנים של בישולים אד הוק לפי החשק הביאו אותם להיות מפונקים קולינרית עד זרא ואין לי את מי להאשים אלא את עצמי. זה לא ממש בלט בשנות החינוך הביתי, אבל זה בהחלט מראה את אותותיו בבית הספר. 

הבכור, שהיה הסנונית הראשונה במערכת, התקבע על [לחמניות](/food/cookingwithkids/2017-03-23/ty-article/0000017f-f8ca-d460-afff-fbeebed80000) עם חומוס ומדי פעם מוכן "להשתולל" עם נקניק או גבינה צהובה. קטינא מגוון עם פיתות, אך הן לרוב חוזרות כמעט שלמות או מחולקות בנדיבות לחברים. למעשה בלי המרכזית, חובבת הפירות והירקות, שיא היצירתיות שלי היה מגיע להחלפת צורת הלחמנייה. בזכותה אני יכולה "להתפרע" עם סלט ירקות קצוץ דק, מוזלי, סלט פסטה, פירות, טוסטים, או סתם סנדוויץ' וירקות חתוכים. 

זו הסיבה, ככל הנראה, שדווקא הקיץ היה אתגר קולינרי כי אחרי עשרה חודשים של לחמניות או פיתות, אף אחד לא הסכים לאכול פה לחמניות טריות או סנדוויצ'ים בתואנה ש"זה כבר ממש נמאס". לגמרי בטעות הניבו ניסיונות הקיץ רעיון נפלא לארוחת בוקר לבית הספר שאמנם מחייבת עבודת לילה אך משאירה את הבוקר פנוי – רק להכניס לתנור, לחלץ, לקרר ולהכניס לקופסאות האוכל, הן כבר לא יחזרו מלאות. 

שבלולי בצק שמרים ממולאים נפלא לארוחת בוקר, צהריים או ערב וניתנים למילוי בכל מה שאוהבים. אצלנו מילוי הגבינות הפך ללהיט, אפשר להוסיף לו זיתים, פטריות, פסטו, או לנסות מילויים אחרים, כמו: חצילים ברסק עגבניות, מילוי פיצה (רוטב עגבניות, תבלינים ומוצרלה), סלמון וגבינות, בשר טחון ומתובל או עוף בקארי (בחיי). 

**שבלולי בצק שמרים ממולאים (כ-16 יחידות בקוטר 15 ס"מ)**  

 עברו לתצוגת גלריהשבלולי בצק שמרים ממולאיםצילום: קרן הבר**מה?** 

**לבצק:** 

560 גרם (4 כוסות) קמח לבן 

10 גרם (2 כפיות) מלח 

10 גרם (2 כפיות) סוכר 

10 גרם (1 כף) שמרים יבשים 

320 מ"ל (כוס ושליש) מים קרים 

15 מ"ל (1 כף) שמן זית 

**למילוי גבינות:** 

500 גרם גבינה לבנה (מינימום 9%) 

200 מ"ל שמנת חמוצה 

125 גרם (1 כוס) מוצרלה מגוררת 

125 גרם (1 כוס) פרמז'ן מגוררת 

1 כף מלח 

להברשה: 1 ביצה טרופה עם כף מים קרים 

**איך?** 

 עברו לתצוגת גלריהשבלולי בצק שמרים ממולאיםצילום: קרן הברלקערת מיקסר מכניסים את הקמח, המלח, הסוכר והשמרים ומערבבים. 

משתמשים בוו גיטרה ומפעילים את המיקסר, מוסיפים את המים בבת אחת וכשמתחיל להיווצר בצק מוסיפים את שמן הזית. מערבלים את הבצק כ-5 דקות. 

מעבירים את הבצק למשטח מקומח וממשיכים ללוש בידיים כ-5 דקות. 

מעבירים את בצק לקערה נקייה, אוטמים ומניחים לתפוח לפחות שעה בטמפרטורת החדר עד שהבצק מכפיל את נפחו. פותחים, מפילים את הבצק ונותנים לו עוד כ-40 דקות לתפוח. 

מוציאים את הבצק ומחלקים אותו ל-4, כל חלק מכדררים לכדור. במצב הזה ניתן להשאיר אותו מכוסה במקרר כ-48 שעות. 

בקערה נפרדת מערבבים את כל הגבינות, השמנת והמלח. 

מקמחים משטח אפיה, מניחים כדור בצק אחד ומרדדים אותו למלבן בגודל של כ-16 ס"מ (לרוחב) על כ-30 ס"מ אורך. 

מניחים את המילוי ברווח של כ-1.5 ס"מ מהשוליים לאורך מלבן הבצק ומשאירים שוליים של כ-1 ס"מ לרוחב. מגלגלים את הבצק לאורכו עד שהבצק מכוסה על ידי בצק וחותכים לאורך ומפרידים את נקניק הבצק ממלבן הבצק. שוב מניחים את המילוי באותה צורה. מכל מלבן ניתן ליצור ארבעה נקניקי בצק. 

אחרי שסיימנו, מקמחים שוב את המשטח ולוקחים כדור בצק נוסף ושוב מניחים את המילוי באותה צורה. 

אחרי שהכנו 16 נקניקי בצק ממולאים בגבינה, מקמחים שוב ומניחים נקניק אחד במרכז משטח העבודה. אוספים קצה אחד ובצורה מהודקת מגלגלים אותו סביב עצמו, את זנב הבצק בקצה מכניסים מתחת לשבלול ומניחים על תבנית תנור מכוסה בנייר אפייה. ניתן להניח כ-8 מאפים בכל תבנית. 

נותנים להם לנוח על התבניות כ-20 דקות ומחממים תנור ל-200 מעלות. 

טורפים ביצה עם כף מים, מברישים את שבלולי הבצק (ניתן לבזוק מעל שומשום) ומכניסים לתנור לכ-20 דקות, עד שהמאפים מוזהבים, מוציאים ומכניסים את התבנית הנוספת. כשהסבב השני מוכן, סוגרים את התנור, מכבים אותו ומוציאים את התבנית השנייה, גם לא מניחים להתקרר לפני שמוצאים את המאפים.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)