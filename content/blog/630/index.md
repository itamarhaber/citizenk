---
date: 2017-01-25 15:30:00+02:00
description: ???
source: https://www.haaretz.co.il/food/cookingwithkids/2017-01-25/ty-article/0000017f-f8d3-d2d5-a9ff-f8dfab0c0000
tags: בישול
title: פונדנט קבוצתי לעצלנים מאושרים
---

קצת מצחיק, לאור העובדה שהילדים בחינוך ביתי ואמא שלהם עובדת מהבית שהתכנון שלנו לסופי השבוע כולל את אותם המרכיבים של אמצע השבוע – להיות ביחד ולאכול טוב. אך למרות שלכאורה הדברים נשמעים זהים לחלוטין, הם אינם ואין דין סוף שבוע כדין ימי השבוע. אפשר לתמוה על ההחלטה שנפלה בשישי על שבת ביתית ומשותפת (אתם מזהים כאן תבנית?) שתכלול משחקים, סרטי דיסני, ארוחות טובות ובעיקר כיף, אבל עובדתית זה שימח כל אחת מחמש הנפשות החיות בבית.

השבת התנהלה בהתאם לציפיות ומעבר. ארוחת הבוקר התחילה עם הפתעה בדמות מחבת פנקייקים חדשה עם תבניות אימוג'י, שהמרכזית הייתה שותפה לקנייתו והתאפקה חמישה ימים מלספר. משעשע כמה פריט כל כך פעוט יכול לייצר שינוי בשגרה אהובה ולהפוך אותה למיוחדת יותר. טריק פופולארי זול או לא, ארוחת בוקר שמתחילה בפרצופים ופרצי צחוק היא התחלה מבטיחה ולא משנה מאיפה מסתכלים על זה.

אלא שעם ההצלחה בא התיאבון לעוד, כלומר לעוד הצלחה. לא עוד פיינקייקים, מזה היה מספיק – תודה. ולכן בניסיון להפתיע את כולם, ניגשתי למטבח כדי להכין פונדנט שוקולד אישי לארוחת ערב. הפעולה החשאית לא עלתה יפה, זה אולי כי המטבח שלנו פתוח ואולי כי לא נועדתי להיות סוכנת ביון. לא שזה מפתיע, אבל כשהילדים יודעים לקרוא ורואים מתכון עליו כתוב "פונדנט שוקולד", קצת קשה לשכנע אותם שהם טועים. נתפסתי על חם.

אלא שמי שלא עומד בחום, מוטב לו שיצא מהמטבח ולא כזו אני. לכן, לא איבדתי עשתונות, מיד שלפתי תבנית אינגליש קייק, ראיה ניצחת שלא בפונדנט עסקינן. ללמדכם שרטוריקה היא כלי לא פחות חשוב, גם במטבח. פני הסקרנים הושבו ריקם והם חזרו לעיסוקיהם, אך המשיכו לעקוב בעניין. אני נשארתי עם חובת ההוכחה, אינגליש קייק ותערובת פונדנט. השלכתי יהבי בתבניתי וקיוויתי לטוב.

אני עדיין לא משוכנעת שמחשבה יוצרת מציאות, אבל די בטוח שפונדנט שוקולד קבוצתי, גם אם הוא אלתור מטופש לגמרי מקפיץ עוד יותר את מצב הרוח. בארוחת הערב בשבת, יכלו כל המשתתפים להסכים שאכן היום הזה השיג את מטרתו ויותר מזה. ולי לא נותר אלא לשאול: "מישהו רוצה עוד פונדנט?"

**פונדנט שוקולד קבוצתי באינגליש קייק**

**החומרים לתבנית מאורכת אחת:**

200 גרם שוקולד מריר (מ-60% ומעלה, אנחנו השתמשנו ב- 85%) שבור לחתיכות

180 גרם חמאה חתוכה לקוביות

3 ביצים

2 חלמונים

4.5 כפות סוכר

3.5 כפות קמח

**איך מכינים?**

מחממים תנור ל- °175

ממיסים את השוקולד והחמאה בקערה חסינה מעל סיר עם מים רותחים, הקערה לא אמורה לגעת במים אלא להתחמם מהאדים, תוך כדי ערבוב עד שמתקבלת תערובת חלקה ומבריקה (אפשר להמיס במיקרו במקום אבל צריך להיות זהירים). להסיר מהאש ולהניח להתקרר.

בקערת מיקסר להכניס את הביצים, החלמונים והסוכר ולהקציף כ- 3 דקות. להוסיף את תערובת השוקולד שהתקררה מעט בזרזיף דקיק תוך כדי הקצפה. להפסיק להקציף כאשר השוקולד נטמע והתערובת אחידה.

להוסיף את הקמח ולקפל בעדינות לתוך התערובת. לצקת את התערובת לתבנית משומנת ולהכניס לתנור ל- 15 דקות בקירוב. החלק העליון צריך להרגיש כמו קליפה דקה והמרכז אמור להישאר רך. להוציא מהתנור ולצנן על רשת כ- 3 דקות.

אגב, אם יש לכם כוסות פונדנט, ניתן גם בדיוק באותה צורה להכין 6-7 פונדנטים אישיים, באותה קלות ומהירות של הכנה.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)