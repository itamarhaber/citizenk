---
date: 2022-05-25 12:14:00+03:00
description: ???
source: https://www.haaretz.co.il/food/cookingwithkids/2022-05-25/ty-article/00000180-fab8-d10e-adec-ffbda4670000
tags: בישול
title: 'רוטב רוזה: קל, טעים ועובד עם כל פסטה'
---

אחת הבעיות עם גידול ילדים בררנים היא ההורים שלהם. אני יודעת כי יש לי כמה כאלה ילדים בבית. זה אומר שעד לא מזמן, למעט הבלחות קצרות, אין כמעט ארוחה אחת שתהיה מקובלת על כולם. כשהם היו צעירים יותר, הפתרון הפשוט לבעיה היה פסטה ברטבים שונים ולרוב זה עבד. אחד הרטבים הפשוטים ביותר ובין הראשונים שהם למדו להכין לבד הוא רוטב רוזה. יש לא מעט דרכים להכין ואפילו אצלנו בבית נבדלות דרכי ההכנה מצאצא לצאצא, למשל המרכזית מעדיפה לקצוץ עגבניות כשהשום מוכן, בעוד אחיה מזועזעים מעצם הרעיון, הבכור מעדיף שום כתוש ואילו קטינא עד לא מזמן העדיף אבקת שום (לא שופטת).

כך או אחרת, להכין את הרוטב לוקח כ-10 דקות ולכן קל לתזמן אותו עם כל סוג של פסטה. אצלנו מעדיפים אותו עם רביולי או פנה ואם לא רוצים להקרים בתנור, תוך רבע שעה אפשר כבר לשבת לאכול וזה לגמרי, באופן לא מפתיע, טעים. 

גילוי נאות: למרות הפיתוי, נמנעתי מכותרת בנוסח "אח, רוזה, רוזה, רוזה", אבל בזמן כתיבת המתכון התנגן באוזניי יהורם גאון, למרות שהשמעתי מוזיקה אחרת לגמרי.

**רוטב רוזה (מתכון ל-500 גרם פסטה)**

 עברו לתצוגת גלריהפסטה ברוטב רוזה צילום: קרן הבר**מה?**

מעט חמאה לטיגון (כ-10 גרם)

4-6 שיני שום גדולות וכתושות

1/6 כוס (40 מ"ל) יין לבן או וודקה (לא חובה)

1 מכל סטנדרטי (250 מ"ל) שמנת לבישול

מעט רכז עגבניות (Pasata) לפי הטעם – לפחות כף

מלח

פלפל שחור עדיף שכל אחד יטחן לעצמו בהתאם לטעם אחרי ההגשה

**להקרמה:**

כדור מוצרלה אחד

פרמזן מגוררת

**איך?**

 עברו לתצוגת גלריהפסטה ברוטב רוזהצילום: קרן הברממיסים חמאה במחבת, מוסיפים את השום ומטגנים. השום מיטגן מהר מאוד ולכן מומלץ לערבב וגם להנמיך את האש אחרי כמה שניות. מטגנים עד ששיני השום מוזהבות. מגבירים את האש ומוסיפים את היין, או הוודקה. מניחים לאלכוהול להתאדות ומוסיפים את השמנת ורכז העגבניות תוך ערבוב ומנמיכים את האש. אם הרוטב אינו ורוד דיו לטעמכם, פשוט מוסיפים עוד מעט רכז עגבניות ומערבבים. מתבלים במלח וטועמים לתיקון תיבול.

מוסיפים את הפסטה המוכנה בהתאם להוראות היצרן, אצלנו מעדיפים רביולי או ניוקי ולחלופין גם כל פסטות הצינורות למיניהן (פנה, מקרוני קצר וכו') לרוטב עם מעט ממי הבישול ומערבבים.

אם רוצים להקרים – את הפסטה והרוטב מוזגים למחבת שניתן להכניס לתנור. חותכים את המוצרלה לפרוסות דקות, או שקורעים אותה ביד ומפזרים מעל, מגררים פרמזן ומפזרים ומכניסים לתנור שחומם מראש ל-200 מעלות עד שהגבינה משחימה ומגישים.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)