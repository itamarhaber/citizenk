---
date: 2021-10-14 08:52:00+03:00
description: ???
source: https://www.haaretz.co.il/blogs/karenhaber/2021-10-14/ty-article/0000017f-f8c7-d887-a7ff-f8e7ff820000
tags: דעות
title: 'תורנית הנרטיב היהודי: מאיה ראכלין'
---

דמיינו מהדורת חדשות בה מתראיינת אישה, שורדת אלימות בתוך המשפחה, ומנסה להצביע על הבעיות הממסדיות שמונעות טיפול יסודי בבעיה. עכשיו דמיינו את המראיינת קוטעת אותה ומבקשת שתגנה את האלימות בתוך המשפחה. יש לי תחושה שכצופים, לא הייתם עוברים לסדר היום על הגזלייטינג הזה לאור יום. 

אבל כשזה מגיע לחברה הערבית, זה כן עובר וזה בדיוק מה שקרה במהדורת "כאן 11" השבוע. המגישה מאיה ראכלין קטעה את ח"כ עאידה תומא סלימאן (הרשימה המשותפת) וביקשה ממנה לגנות את הפשיעה בחברה הערבית. או במילותיה: "תשמעי, אני שמעתי גינויים מחברי כנסת יהודים על פשיעה ואלימות יהודית, מכם פחות שמעתי". זה לא נגמר שם, חלילה. ראכלין המשיכה ופירטה מה היא מצפה לראות: "הסגרה של עבריינים, כאלה שגורמים למוות של חפים מפשע". בהחלטיות היא נזפה בחברת הכנסת על כך שלא שמעה ממנה גינויים. ראכלין לא בדקה את הפעילות היום-יומית של תומא סלימאן, אבל הציגה את חוסר הידע שלה כעובדה מוגמרת. שנאמר: לכי תוכיחי שאין לך אחות. 

ההתנהלות העיתונאית הלא מקצועית הזו מכתיבה שיח ציבורי שלא מבוסס על עובדות, אלא על נרטיב יהודי או משאלות לב. למעשה, זו גזענות שעוברת מתחת לרדאר ואפילו לא נתפשת ככזו. היא נשענת על הבורות של התקשורת והציבור, שלא נותנים למציאות לבלבל אותם. היהודים ממילא לא עוקבים אחרי החברה הערבית או חברי הכנסת הערבים. הם מתעניינים רק כשמתעוררת שערורייה או מקרה קיצון ואז גם הסיקור נעשה לרוב דרך עיניים זרות לסיטואציה. 

הרי לא נדרשה עבודה עיתונאית קשה במיוחד - בסך הכל בדיקת רקע. בשבוע שעבר היה זה [עופר חדד מ"חדשות 12"](/blogs/karenhaber/2021-10-07/ty-article/0000017f-f8a5-d044-adff-fbfde8de0000) והשבוע זו ראכלין. בכל פעם נמצא תורן אחר שיעביר את הנרטיב היהודי בתקשורת הישראלית. ותעיד על כך אסופת העיתונאים שיצאו להגן על שמה של ראכלין. בסופו של דבר, פני הציבור כפני התקשורת. ובישראל – ערבי טוב הוא ערבי שמסכים לנרטיב היהודי. דרכו הוא נתפש ונשפט ועל פיו עליו לפעול. בדיוק לתוך הרובריקה הזו ניסתה ראכלין להכניס את תומא סלימאן. היא לא בדקה את עצמה וגם לא התנצלה. זה עובר בישראל כי הערבים הם מראש אלה שצריכים להתנצל, וראכלין ממילא לא רואה שום פסול בהתנהגותה. 

הגישה הזו מתאימה מאוד לבון-טון הישראלי שמאשים כל יהודי שמתייצב לצד האזרחים הערבים ב"גזענות של ציפיות נמוכות". בפועל, הוא מעיד על התפישה הישראלית המעוותת לגבי אזרחים לא יהודים. הצייטגייסט הזה הוא בדיוק מה שמאפשר לחבר כנסת יהודי לומר לחברי כנסת ערבים "א[תם פה כי בן-גוריון לא גמר את העבודה ב-1948](/news/politi/2021-10-13/ty-article/0000017f-ded0-df62-a9ff-ded73e350000)". בגרמנית זה בטח נשמע יותר אותנטי. 

החברה הערבית סובלת מהותית מפשיעה חמורה. זו בעיה אקוטית לחברה הישראלית וחלק מהסיבות אליה הן בעיות ממסדיות שמקורן באפליה - אזרחית, חברתית, כלכלית, חינוכית ובתשתיות. התפקיד של המדינה הוא לפתור את הבעיות ובכך היא כושלת. במקום זה, מאשימים את הקורבן. זה טרנדי, זה קל וזה נמצא בשטח המת של שדה הראייה היהודי. אך בשורה התחתונה: ככה נראית גזענות.

לחצו על הפעמון לעדכונים בנושא:
------------------------------

* [עיתונות](https://www.themarker.com/ty-tag/0000017f-da59-d249-ab7f-fbf9fb0f0000)
* [תקשורת](https://www.themarker.com/ty-tag/0000017f-da56-d249-ab7f-fbf617820000)
* [ערבים](/ty-tag/0000017f-da32-d249-ab7f-fbf290640000)