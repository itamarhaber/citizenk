---
date: 2020-11-12 10:03:00+02:00
description: ???
source: https://www.haaretz.co.il/blogs/karenhaber/2020-11-12/ty-article/0000017f-f8fc-d887-a7ff-f8fc28ad0000
tags: דעות
title: שד העליונות היהודית חוגג את מות עריקאת
---

[סאיב עריקאת היה מזכ"ל אש"ף](/news/politics/2020-11-10/ty-article/.premium/0000017f-e09c-d75c-a7ff-fc9d678f0000). איש שב-30 השנים האחרונות היה חלק מרכזי במגעים בין ישראל לפלסטינים ושותף למאמץ לשלום. ראוי היה שמדינת ישראל תביע צער על מותו, אבל זו מחווה הומנית וטריוויאלית גדולה מדי לאנשי הימין שהפכו מזמן את הפלסטינים לדמון. למעשה, ההיפך הוא הנכון - לא מעט אנשי ימין הציגו אותו כרב מרצחים וגם הפכו כל ישראלי שהביע צער על מותו לבוגד. 

עריקאת הוא פלסטיני. הוא לא אמור להתאים לחך הישראלי, אלא לייצג נאמנה את הציבור שלו. ואכן, הוא היטיב לדברר את הפלסטינים ובה בעת להושיט יד לשלום - בדיוק מה מה שאנחנו רוצים, לפחות באופן עקרוני, כשמדובר בפרטנר. הצגת עריקאת כתומך טרור חוטאת למציאות, אבל מתאימה למציאות הדיכוטומית של השלטון הישראלי. הפלסטינים "רעים", היהודים "טובים" ומכאן שהערבים והשמאלנים בישראל הם בוגדים. 

בהבניית המציאות הדיכוטומית קל יותר לפרק את המשוואה ל"אנחנו" ו"הם". אין בה שום גוונים ומורכבות. כך ניתן לפשט את המסר, להקל על תקשורת ההמונים ולהתניע את הציבור. אין בכך כל חדש. אבל מותו של סאיב עריקאת מקורונה אפשר הצצה מחודשת לשנאה האינהרנטית בימין לכל מה שפלסטיני או לחלופין שמאלני, ומה רבה השמחה כשאפשר לכרוך ביניהם ביניהם. ותמיד אפשר. היטבו לייצג זאת השר רפי פרץ, שצייץ בטוויטר: "אם רק אלה שמתאבלים עכשיו על עריקאת היו מתאבלים אותו הדבר על נרצחי הסכם אוסלו... (כך במקור)" ובנו של ראש הממשלה, יאיר נתניהו, שצייץ כי התקשורת השמאלנית מבכה את מותו של מחבל. 

אז בואו נשים את הדברים על השולחן כי יש פיל ורוד בחדר, וההימנעות מלהתייחס אליו לא תעלים אותו. לפיל הוורוד הזה קוראים "עליונות יהודית" והיא המקבילה היהודית לאנטישמיות. זו גזענות טהורה בחסות הדת והיא כל-כך נוכחת, שאנחנו כבר מזמן לא טורחים להוקיע אותה ואפילו להיפך. מדי יום היא מקבלת גושפנקה כי ההסכמה עם קיומה נעשית גם בשתיקה. מתן הלגיטימציה מזדחל ומאיץ תופעה שצריך היה למגר מזמן. אחרי שנים של שפשוף יצא הדמון מהבקבוק במלוא עוזו והוא נוכח במהות הישראלית הרבה מעבר למהותו בימין העמוק. 

אחת הבעיות היא שהעליונות היהודית נמצאת במיינסטרים הציבורי. קחו לדוגמה את קריאתם של משה (בוגי) יעלון ויאיר גולן [לא להעמיד לדין חייל שירה בפלסטיני חף מפשע](/news/law/2020-11-09/ty-article/.premium/0000017f-e998-d639-af7f-e9dfd2470000). למה שהם קוראים בשפה המכובסת "לוחם שפעל בנסיבות יוצאות דופן" יש סיפור קצת אחר על אדם, אחמד מנאסרה, שראה פינוי של גבר פצוע (שגם הוא נורה ללא סיבה) ובא לסייע לבנות משפחתו שנותרו לבדן. לו היה יהודי, הוא היה הופך גיבור. אבל מנאסרה היה פלסטיני. לכן, כשהתכוון להתניע את הרכב הוא נורה וכשניסה לברוח - נורה עוד מספר פעמים ומת. החייל, שהתמודד ממילא עם כתב אישום מקל, הגיע להסדר טיעון במסגרתו ירצה שלושה חודשי עבודות שירות. בג"ץ בחר שלא להתערב בערעור. כן, בג"ץ השמאלני נותן ידו גם הוא לנרטיב שחיי פלסטינים שווים פחות. 

 עברו לתצוגת גלריהמחאה מחוץ לבית הדין ביפו על הסדר הטיעון עם החייל, באוגוסטצילום: אילן אסייגועוד דוגמה לסיום: [ח'ירבת חומסה](/news/politics/2020-11-10/ty-article-magazine/.premium/0000017f-f4d2-d887-a7ff-fcf60cb50000), שהמינהל האזרחי נתן לתושביו עשר דקות להתפנות מביתם לפני שהותיר 74 בני אדם ללא קורת גג, פשוט כי אפשר, הוא כפר פלסטיני ולכן בציבוריות הישראלית לאף אחד לא אכפת. זו המציאות הישראלית: אפשר לדבר תיאורטית שאם יהיה פה סיפוח - יהיה פה אפרטהייד. אבל האמת היא שהאפרטהייד כבר כאן ומזמן. אפשר להתעלם ממנו אך הוא לא ייעלם ללא שינוי מהותי. כל עוד ישראל מחזיקה בני אדם ללא זכויות תחת שלטון צבאי וכל עוד יש בישראל אנשים שמתוקף יהדותם מאמינים בעליונותם - שד העליונות היהודית יחגוג מחוץ לבקבוק. זה לא תרגיל, זו המציאות.