---
date: 2017-10-26 14:25:00+03:00
description: ???
source: https://www.haaretz.co.il/food/cookingwithkids/2017-10-26/ty-article/0000017f-f8ff-d318-afff-fbff441f0000
tags: בישול
title: גולאש – קדרה לימים קרים
---

"אמא, לא מרגישים שסתיו כי אנחנו חיים על גבול המדבר?", שאל קטינא ופתח פתח לתהיות קיומיות על מזג האוויר. בלית ברירה למזג האוויר החמים העכשווי אנחנו קוראים סתיו, פשוט כי כבר הרבה יותר טוב מהקיץ. אבל אם נודה על האמת הסתיו הישראלי הוא קיץ אינדיאני מתמשך, רק נעים יותר מהקיץ וזה כבר טוב.

מה שעושה את הסתיו הישראלי אינו מזג האוויר, זו האווירה. מקרה קלאסי של "היה אתה הסתיו", כי הכלל "אם תקרא לו, הוא יבוא" תופס, בסופו של דבר, בטח אם מדובר בעונות השנה. למרות הימים החמימים שעוד צפויים עד שנראה כאן גשם, מבחינתנו הקיץ תם. זה לא משנה שהקיץ עדיין לא קרא את המזכר שהכריז על סיומו, בבתי הספר כבר לומדים על סתיו, יש יותר שירי גשם ברדיו, תמונות של חצבים מציפות את הרשתות החברתיות ולרוב גם גשם ראשון וקצר של סוכות – כל הסימנים שצריך, למעט טמפרטורות נמוכות, אפרוריות, שלכת וגשם.

**אוהבים לבשל?** **[הצטרפו לקבוצת הפייסבוק של מדור האוכל](https://www.facebook.com/groups/135499163724115/)**

אבל למה להיות כל הזמן חמוצים? אם במקרה בסוף השבוע הקרוב אתם לא בחו"ל (כי כאלה אנחנו, בטח קוראי הארץ, מה לא? כך אמר ראש הממשלה), אז אפשר להביא את אווירת הסתיו למקסימום עם גולאש.

תגידו מה גולאש? אמרנו סתיו לא חורף. אז יש לנו תשובה: גולאש הוא מנת קדרה פחות כבדה ממנות קדרה אחרות, בוודאי אם הוא מוגש בליווי פירה ולא בצקניות הונגריות. הוא מושלם לקונספט סתיו, הוא הרי בצבעי שלכת. ואם אתם בארץ ומרגישים חמוצים, הוא הולך נפלא עם חמוצים - מלפפונים, כרוב חמוץ – כל כבוש הולך.

ואם גולאש, אז כזה הונגרי מסורתי, כמו שלימד אותי חמי, יהודה, שבוודאי לא יתנגד שנחלוק.

**גולאש הונגרי (כמות ל-6 סועדים)**

**מה?**

שמן לטיגון

3 בצלים גדולים קצוצים דק

1 כף פפריקה

1.250 ק"ג בשר לגולאש (בשר שריר, שייטל, פאלש פילה וכיו"ב) חתוך לקוביות או מלבנים

גזר אחד קצוץ

חצי פלפל אדום או צהוב (לאוהבי החריף אפשר גם פלפל חריף)

עגבנייה מקולפת וקצוצה

1 כף רסק עגבניות

כוס יין אדום יבש

מלח ופלפל שחור או פלפל אנגלי

עלה דפנה

צרור עלי פטרוזיליה קשורים (לא חובה)

**איך?**

בסיר גדול (רצוי מברזל) מחממים את השמן, מטגנים את הבצל הקצוץ עד שמזהיב. מורידים מהאש וזורים פפריקה. ההוראה שקיבלתי עם המתכון היתה: "כמות פפריקה שנספגת בבצל ואז עוד קצת כי אחרת כל הטעם מתקלקל", מניסיוני זה בערך כף.

מחזירים לאש ומוסיפים את הבשר. "סוגרים" את הבשר מכל הכיוונים על אש גבוהה ותוך כדי ערבוב. כאשר הבשר עשוי היטב מכל הכיוונים, מוסיפים את כוס היין וממשיכים לבשל על אש גבוהה לאידוי האלכוהול.

בניגוד למנהג הישראלי שהשתרש להכניס הרבה ירקות לגולאש, בגולאש ההונגרי אין הרבה ירקות, הם שם לתת קצת טעם וצבע ולא יותר, אבל כמובן שמי שרוצה יכול להוסיף ירקות נוספים כאוות נפשו. מוסיפים את הירקות החתוכים ומתבלים במלח, עלה דפנה ופלפל. מערבבים ומוסיפים מים לכיסוי. מביאים לרתיחה ומוסיפים את רסק העגבניות, מערבבים ואם רוצים אפשר להוסיף צרור עלי פטרוזיליה קשורים – מוציאים אותם בתום הבישול והם מעניקים טעם וארומה נהדרים. מכסים את הסיר, מנמיכים את האש ומבשלים שעה וחצי לפחות.

אפשר להגיש עם פירה ואפשר גם להכניס בשלב הזה 4-5 תפוחי אדמה קלופים וחתוכים לקוביות. מוסיפים עוד מים לכיסוי ואפשר גם עוד כף רסק, ממליחים, מערבבים היטב ומביאים לרתיחה. מכסים את הסיר, מנמיכים את האש ומבשלים עוד כשעה. מומלץ לבדוק מדי פעם אם יש מספיק נוזלים ולערבב, במידת הצורך ניתן להוסיף מים.