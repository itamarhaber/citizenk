---
date: 2016-11-01 13:30:00+02:00
description: ???
source: https://www.haaretz.co.il/food/cookingwithkids/2016-11-01/ty-article/0000017f-f894-d318-afff-fbf7187e0000
tags: בישול
title: 'קיש תירס: אוכל מושלם לאירוח'
---

בואו נדלג על השלב שבו אני מספרת כמה זה מתוק שהבכור העדיף שאני אכין את האוכל לחגיגות בר המצווה (לא שזו לא מחמאה אדירה – זו כן) ונחזור מספר שבועות אחורה, לרגע היהיר שבו הייתי אופטימית מספיק לחשוב שאוכל גם להיות רב ערוצית ולצלם את שלבי ההכנה השונים ואת התוצאות הסופיות כדי שאפשר יהיה לנצל את זה לפוסטים הבאים. שורה תחתונה? יש תמונות נהדרות מהשעה הראשונה וזהו (אגב, גם תמונה של הבופה לא צילמתי – מארה על ראשי). כשלתי נחרצות ועל כישלונות משלמים בהכנת המתכונים מחדש וכמובן גם בזיעה, לא משהו יוצא דופן בנוף התנורים של המטבח. 

כך או אחרת, הכניסה למטבח החלה ב-D day מינוס 1, 26 שעות לפני האירוע. זה התחיל מצוין ועם הרבה כוונות טובות, אלא שאז הכל עלה הילוך ובתוך המהירות של הדברים והעומס, כאמור, נזנח רעיון התיעוד. מה שכן נשאר הן טבלאות עבודה, שאולי מן הראוי לפרסם כשירות לקהילת "הפק אירוע בעצמך", וגם שלבי ההכנה של קיש תירס וקיש פלפלים. מכאן נראה שהתשובות לשאלה על מה יהיה הבלוג הפעם הן חד משמעיות. במאמר מוסגר, אני לא מבינה איך משפט כמו "תן לאדם מתכון של קיש והוא יידע להכין קיש, אך תן לו את הידע לייצר טבלאות עבודה והוא יהיה יעיל", לא עבד. 

לענייננו, [קיש](/food/shavuot-recipes/2016-06-06/ty-article/0000017f-e386-d7b2-a77f-e387177c0000) הוא [מאפה פתוח](/food/cookingschool/2016-02-15/ty-article/0000017f-f8dc-d460-afff-fbfeaef60000) שבתוכו מילוי. כל מילוי הולך – ככה הוא ליברלי. העיקרון זהה בכל קיש – בצק פריך, מילוי הכולל ירקות ו/או בשר ו/או גבינות ומעל תערובת ביצים ושמנת. כל עוד אתה נשאר בתבנית, אתה לגמרי יכול להתפרע. שנאמר, במגבלות הטעם הטוב או שלא. לכן מגוון גדול של קישים באירוע יכול לענות בסופו של דבר למגוון הטעמים, כי מי האיש שלא יאהב מעט בצק במילוי עשיר? 

 עברו לתצוגת גלריהקיש חצילים וכרובית, עוד הוכחה שאפשר לגוון במילויצילום: לימור לניאדו תירוש**קיש תירס** 

**מצרכים** 

בצק פריך: 

250 גרם קמח 

100 גרם חמאה קרה חתוכה לקוביות 

כפית מלח 

1 ביצה טרופה עם כף מים 

מילוי: 

150 גרם קרם פרש, גבינה לבנה, קוטג', שמנת חמוצה או כל גבינה אחרת שמתאימה למריחה 

600 גרם גרעיני תירס (זה יהיה נפלא גם בתוספת של בצל קצוץ דק, אם זה לא מפריע לילדים שלכם). אם משתמשים בתירס קפוא, יש להפשיר; אם בתירס מקופסה, יש לסנן 

2 ביצים 

1 מכל שמנת לבישול, 9% או 15% (לפי העדפתכם) 

מלח, פלפל ואפשר אגוז מוסקט 

100 גרם פרמז'ן 

100 גרם מוצרלה מגורדת 

(לקיש פלפלים: 6 פלפלים צבעוניים – שטופים, פרוסים דק ומאודים על מחבת) 

 עברו לתצוגת גלריהצילום: לימור לניאדו תירוש**איך מכינים?** 

מכניסים את הקמח והחמאה לקערת מעבד מזון ובפולסים קטנים מעבדים עד שמתקבלים פירורים. מוסיפים את הביצה הטרופה עם המים והמלח ומעבדים עד שמתקבל בצק. אוספים לכדור, עוטפים בניילון נצמד ומקררים כעשרים דקות. 

מחממים תנור ל-180 מעלות 

מרדדים את הבצק (אני מעדיפה לפתוח את הניילון הנצמד, להניח את הבצק על נייר אפיה, להניח מעל שוב את הניילון ולרדד לקוטר של מעט יותר מ-28, כדי שיתאים לתבנית פאי בקוטר 26 ועוד קצת. מכניסים לתבנית משומנת ומהדקים אליה את הבצק. את קצות הבצק לא מורידים. 

האסכולה הצרפתית גורסת שבשלב הזה יש לחורר את הבצק בעדינות עם מזלג, להניח עליו נייר אפייה ועליו להניח קטניות (כדי שהבצק לא יתרומם) ולהכניס לתנור עד שהבצק מתייבש (כ-6 דקות) ומכאן השם קלתית. מכיוון שמצאתי את עצמי בטעות מוותרת על השלב הזה פעם, אני חייבת להודות, רחמנא לצלן (רחמו רחמו), שגם אניני הטעם לא הבחינו בהעדר אפייה קודמת של הבצק. ולא מדובר בעניין של נימוס (חלילה) או אי הכרת החומר. שנאמר, לשיקולכם. 

אם אפיתם את הבצק, הניחו לו להתקרר מעט והורידו את נייר האפייה שמעל. 

למרוח על הבצק את הגבינה למריחה שבחרתם ולהמליח קלות. 

לטרוף יחד את הביצים ואת השמנת לבישול ולהוסיף את התירס ואת המוצרלה, לתבל במלח, פלפל ואם רוצים אגוז מוסקט. לשפוך על הבצק המרוח בגבינה, לבזוק את הפרמז'ן ולהכניס לתנור עד שהתערובת משחימה קלות. להוציא, לצנן כחמש דקות ולהגיש. 

לקיש פלפלים: מערבבים את הפלפלים עם גבינות שונות לפי הטעם (כ-200 גרם) ושופכים על הבצק המרוח בתבנית. מעל שופכים את תערבות הביצים והשמנת המתובלת, מעל בוזקים פרמז'ן ומכניסים לתנור עד להשחמה.

לחצו על הפעמון לעדכונים בנושא:
------------------------------

* [ארוחת בוקר](/ty-tag/breakfast-0000017f-da2c-d42c-afff-dffe88e60000)
* [מתכונים](/ty-tag/recipes-0000017f-da28-dea8-a77f-de6a4ba50000)