---
date: 2018-06-25 16:45:00+03:00
description: ???
source: https://www.haaretz.co.il/blogs/karenhaber/2018-06-25/ty-article/0000017f-f8fc-d47e-a37f-f9fc75140000
tags: דעות
title: איפה הרצל? גילומו של הישראלי המכוער
---

למי שאינו יודע במה מדובר סרטון הרצל, שהפך ויראלי ברגע, הוא חלק חתוך מכתבה טלוויזיונית שוודית שלא נשאר על רצפת חדר העריכה אלא הפך לסרטון "פספוסים" על אף שהכתבה ממנה נחתך הפספוס המדובר בת חמש שנים. ביום חמישי הסרטון התרוצץ בווטסאפ וברשתות החברתיות ובכל זאת לא היה לי מושג על מה מדובר כשנשאלתי לדעתי על השיימינג. לבושתי אודה שמיד שאלתי אם זה קשור לרעיית ראש הממשלה שהודעה על [ההחלטה להעמידה לדין](/news/law/2018-06-21/ty-article/0000017f-e37b-d75c-a7ff-ffff23720000) התפרסמה באותו יום. 

יכולתי לחיות את חיי בלי לצפות בסרטון ובכל זאת הסתקרנתי - חטאתי, אשמתי, צפיתי. סרטון הרצל התגלה כרגע קצרצר בו אישה מבוגרת שלא הבחינה במצלמה, נעמדת בחוסר מודעות בין המצלמה לכתב וקראה להרצל, מי שניתן להבין שהוא בן זוגה, כשהיא מבחינה במצלמה היא הולכת. תשאלו מיד אם צחקתי והתשובה היא כן, גיחכתי. זה סלפסטיק מהסוג המביך או המשעשע, עניין של טעם. ממש כמו תכנית פספוסים, גם הסרטון, מציג סיטואציה מביכה וליהוק ששום במאי לא היה מצליח להקנות לה אמינות. 

הנקודה אינה העובדה שקטע הפספוסים רץ ברשתות, ככה סרטונים מופצים היום. הנקודה גם אינה אם צחקתם כשצפיתם בסרטון, שום סוג של הומור עוד לא הוצא מהחוק. הנקודה היא הלעג ותגובות הקיצון שנלוו להפצת הסרטון והן לא היו בשוליים, החיפוש אחר האישה המצולמת והרצל בן זוגה, החדירה לפרטיות שלהם, הגינויים וההתפלצות משל היה עוד סרטון מז'אנר "[סרטון השוקולד](/news/education/2015-02-22/ty-article/0000017f-e76d-dea7-adff-f7ff0bc90000)". כל מסע השיימינג הזה הוא תמונת מצב עגומה של החברה הישראלית. הפספוס האמתי הוא לא של גיבורת הסרטון, הוא שלנו, של חברה שמאבדת את הצפון ולא מבחינה בין צחוק ללעג. 

סרטון הרצל הוא סלפסטיק, הוא מצחיק מהמון סיבות ולא פחות מהמבוכה שהוא יוצר מעצם ההקלה שלא אנחנו נתפסנו בסיטואציה. בסופו של דבר סרטון הרצל יכול היה לקרות להמון אנשים מהמון תרבויות. הוא משקף חוסר מודעות לסביבה, זה לא באמת חדש. בהכללה, ישראלים, ולא רק, חסרי מודעות להתנהגות מנומסת ומקובלת במרחב ציבורי. זה לא משהו שאנחנו מתעכבים עליו - לעבור בין מצלמה למצטלם? לא ממש נדיר במחוזותינו. גם לא הקולניות שמכניסה עולמות פרטיים למרחב הציבורי ללא שום בושה, ההידחפות וחוסר ההבנה למרחב אישי. כאלה אנחנו, רובנו לא יחזיקו את הדלת לשכן, או את המעלית עבור עובד מהמשרד ממול, לא יתנו לנהג שרוצה לפנות לעבור לפניהם, לא יפנו חלק מהדרך במדרכה כשהם הולכים בקבוצה ומישהו בא מולם, הרשימה ארוכה. התחשבות במרחב הציבורי היא לא נורמה מקובלת ולכן גיבורת הסרטון היא אנחנו. חוסר המודעות שלה כל כך מוכר ועם זאת כל כך מוקצן, שצחוק הוא אך תגובה טבעית. 

צחוק הוא פעולה משחררת ובוודאי שאינו בר משטור, השאלה אינה האם זה מצחיק או לא ואין מותר ואסור. אין עלבון בהפצת הסרטון, מותר לצחוק מקטע פספוסים ואין צורך בשום אישור חברתי של אף אחד. מסע השיימינג שיצר הסרטון הוא השיימינג שלנו, כחברה. הישראלי המכוער אינו גיבורת הסרטון, הישראלי המכוער הוא כל מי שלעג, שהתנשא, שהתייחס לגופו של אדם. ברוח הנביאים השורה היום על מדינתנו אתרגם – הלבנת פנים ברבים היא מצוות לא תעשה ועליה שנו חכמנו שכמוה כשפיכת דם. זה רק סרטון, זה בטח לא על סדר היום אבל זו עוד כתובת שנוספת על הקיר, עוד תסמין של קלקול חברתי שנוסף לרשימה ההולכת ומתארכת של דברים שראוי לתקן.