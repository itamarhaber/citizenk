---
date: 2019-01-17 20:14:00+02:00
description: ???
source: https://www.haaretz.co.il/food/cookingwithkids/2019-01-17/ty-article/0000017f-f8f9-ddde-abff-fcfdbd090000
tags: בישול
title: מי אכל את עוגיות הג'ינג'ר שבקופסה?
---

**וידוי קטן:** אין פעם שאני כותבת או אומרת ג'ינג'ר שאני לא אומרת מיד "ויש גם זנגוויל". כן, זה מוזר להחריד, אבל אני לא יכולה לעצור את עצמי. זה מתחיל בתקופה הסטודנטיאלית שלי, אי אז לפני אי אילו שנים, עת חברה הזמינה אותנו לבקר בדירה החדשה. במטבח הותקן מדף ייעודי לצנצנות זכוכית לתבלינים לצ'אי עליהם היתה גאוותה: מקלות וניל, קינמון, פרחי אניס, ג'ינג'ר, זנגוויל - אולי היו שם עוד, מי זוכר? ברור שנתקעתי. מצאתי את עצמי מחויבת להסבר שג'ינג'ר וזנגוויל חד הם ועד היום אני לא יודעת מי מאתנו היתה יותר מופתעת, היא ששנים היתה בטוחה שאלו שני תבלינים שונים או אני שלא הבנתי איך מישהו חי בלי לעלות על זה במשך רבע מאה. 

כך או אחרת, בעוגיות עסקינן. יש להניח שהסיפור שלי על אהבת הבנזוג לעוגיות ג'ינג'ר, בעיקר לאלה שאכל בילדות שהגיעו מלונדון והוא כמובן רק זוכר את הטעם ואף עוגיית ג'ינג'ר שטעם מאז לא הגיעה לקרסוליהן, יכול היה להיות מצוין לו היה נגמר בשנים של ניסיונות אפייה עקשניים שהניבו את התוצאה הנכספת, רק שהוא לא. באופן מחפיר למדי נאלץ הבנזוג (עקרונית פיינשמייקר לא קטן) להודות שיש סיכוי שהעוגיות האגדתיות בכלל היו תעשייתיות ואין טעם להמשיך לנסות. בהנחה שאין לכם קיבעון על עוגיות ג'ינג'ר אנגליות תעשייתיות משנות ה-80, יצא מכל הניסיונות האלה מתכון נפלא לעוגיות ג'ינג'ר ביתיות, נימוחות וריחניות שאם במקרה (או שלא) יהפכו לאגדה תוכלו לשלוף מתכון ולא סיפור חסר פאנצ'. 

אז מה יש לנו? בצק קל להכנה ונעים להחריד למגע שילדים, וגם מבוגרים, ייהנו ללוש, לרדד ולקרוץ ממנו עוגיות, שיתאימו, אחרי שיצאו מהתנור (ויצטננו מעט), לשוקו, [צ'אי](/food/recipes/2018-01-21/ty-article/0000017f-e769-dc7e-adff-f7ed2c990000), תה, או קפה וגם בכלל בלי שום תוספת. אם מתחשק עוד זמן איכות עם הילדים אפשר לעשות ציפוי סוכר (רויאל אייסינג של חמאה וסוכר) ולצפות ולצבוע את העוגיות אחרי שהן מתקררות לגמרי. 

**עוגיות ג'ינג'ר (כ-50 עוגיות)** 

 עברו לתצוגת גלריהצילום: קרן הבר **מה צריך?** 

3 כוסות (420 גרם) קמח 

1 וחצי כפית (4.5 גרם) אבקת אפייה 

1/4 כפית (1.5 גרם) מלח 

2 כפיות (8 גרם) ג'ינג'ר טחון 

1 כפית ו-3/4 (7 גרם) קינמון 

120 גרם חמאה רכה 

3/4 (150 גרם) כוס סוכר חום כהה 

1 ביצה בגודל L 

1/2 כוס (180 גרם) דבש (אפשר גם סילאן או מולסה) 

2 כפות (15 מ"ל) תמצית וניל איכותית 

**איך?** 

 עברו לתצוגת גלריהצילום: קרן הבר בקערה יבשה וגדולה מערבבים היטב את החומרים היבשים: קמח, אבקת אפייה, מלח, ג'ינג'ר טחון וקינמון. 

לקערת מיקסר מכניסים את החמאה והסוכר ומקציפים כדקה, מוסיפים את הביצה וממשיכים לערבל כשתי דקות, אם התערובת נדבקת לדפנות קערה, עוצרים ומסירים מהדפנות את התערובת וממשיכים לערבל עד שמתקבל קרם חלק. 

מוסיפים את הדבש והווניל ומקציפים עוד כשתי דקות. 

מוסיפים את התערובת היבשה ב-2 עד 3 פעמים ובכל פעם מערבבים היטב עד שהכל נטמע, בסופו של דבר מתקבל בצק נוח ללישה שמרגיש קצת כמו כדור פלסטלינה. 

מכסים בניילון נצמד ומכניסים למקרר לשעה לצינון (אפשר עד לילה שלם). 

מחממים תנור ל-175 מעלות. 

מקמחים קלות משטח עבודה. 

בוצעים את כדור הבצק לשניים, מגלגלים כל חלק לכדור ומניחים כדור אחד על משטח העבודה המקומח. מניחים מעל כדור הבצק נייר אפייה ומרדדים את הבצק. עד כמה מרדדים? זה עניין של טעם, אבל דקות האפייה ביחס ישיר לעובי העוגיות – ככל שהן יותר דקות כך הן צריכות פחות זמן בתנור. אנחנו מרדדים לעובי של כ-3 מ"מ. 

מניחים נייר אפייה על תבנית סטנדרטית של התנור. 

קורצים את הבצק בעזרת חותכני עוגיות בצורות שונים, את העוגיות מניחים על נייר האפייה שבתבנית ברווחים של כ-2 ס"מ אחת מהשנייה. כשהתבנית מלאה והתנור חם, מכניסים את התבנית ל-11 דקות בערך, אבל כמובן שזה תלוי בתנור, בעובי העוגיות ובמידת הפריכות שאתם אוהבים, כדאי להוציא לפני שהעוגיות משחימות. 

להוציא את העוגיות מהתבנית ולצנן אותן לפחות 10 דקות. 

אפשר לקשט ברויאל אייסינג, אפשר לבזוק אבקת סוכר ואפשר להגיש ככה – כלומר אם התאפקתם ולא בדקתם את הנושא עד עכשיו.