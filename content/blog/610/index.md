---
date: 2017-03-23 12:55:00+02:00
description: ???
source: https://www.haaretz.co.il/food/cookingwithkids/2017-03-23/ty-article/0000017f-f8ca-d460-afff-fbeebed80000
tags: בישול
title: 'השילוב המושלם: לחמניות פשוטות וטעימות עם סלט עגבניות מבושלות'
---

הסיפור של הילדים עם סלט עגבניות מבושל מתחיל עם המתכון הזה ובלי יומרות עדתיות לכאן או לכאן. אנחנו עשינו סלט עגבניות מבושלות כי זה טעים, לא חיכינו שיקפוץ לנו איזה גן או משהו. הסיפור שלי עם מטבוחה בערך בגיל 12, אני זוכרת כי הרבה פעמים הייתי הולכת אל אחותי לאכול ארוחת ערב, אבל הפעם היה בילד-אפ - יומיים של פרומואים על הסלט המבושל שעושה הזוגי שלה. כל המלל שקדם לסלט, הסיפורים על הטעם המענג, על ימי השישי שהיה מתגנב ואוכל חצי סיר לפני הארוחה, על שעות ההכנה המרובות, הפך אותו בעיני מיד למסתורי ומרתק. נסכם שסקרנות, רעב וחוסר ניסיון מוחלט עם חריף הם החומרים מהם בנויה קומדיית מצבים.

למרות הכל התאהבתי במטבוחה, קשה שלא. התאהבתי אבל לא העזתי להכין, מתכון אותנטי לא היה לי מעולם ואיכשהו תמיד הרגשתי שאם אני אקרא לזה מטבוחה, יימצא האדם שיטען שזו לא מטבוחה אמתית. אז זהו שיש אינסוף צורות להכין סלט עגבניות מבושל. אני לא יודעת להכין לא מרמומה ולא מטבוחה ולא סלט טורקי, ואין לי מתכון שעובר שנים במשפחה, אבל כן היתה לי קופסא גדולה של עגבניות שרי שכבר היו עייפות מדי כדי למצוא את מקומן בסלט ירקות. לא הייתי צריכה לסימן נוסף כדי לדעת שהגיע הזמן לחצות את הרוביקון.

אז בואו נתחיל עם שבירת מיתוסים כי זה תמיד כיף – לא קשה להכין סלט עגבניות מבושל. זה קל, טעים, בריא, הולך עם כל דבר והריח בבית שווה את כל זמן הבישול. ואגב, אין כמו מטבוחה עם לחמניות טריות, אז להלן המלצתנו להתחיל בהכנת בצק ללחמניות. בתזמון נכון, עד סוף הבישול כבר יצאו הלחמניות ולא רגע אחד מאוחר מדי.

מדריך הטרמפיסט לסלט עגבניות מבושל, קחו מגבת ובלי פאניקה

**לחמניות פשוטות וטעימות**

**מה צריך?**

600 גרם קמח לבן

200 גרם קמח מלא

כף סוכר

כף וחצי שמרים יבשים

1/2 כף מלח

500 מ"ל מים

1/3 כוס שמן זית

**איך עושים?**

מערבבים קמח, סוכר ושמרים יבשים בקערת מיקסר. מפעילים את המיקסר ומוסיפים לאט את המים. כשהבצק מתחיל להתגבש מוסיפים את המלח ואז את השמן. לשים את הבצק כ- 5 דקות. מכסים בניילון נצמד ומתפיחים עד להכפלת הנפח. לשים לנקניקים בקוטר של כ- 5 6 ס"מ (או כל צורה אחרת) ומתפיחים עוד כחצי שעה. יוצרים חריצים בעזרת סכין בחלק העליון של הלחמניות. מכניסים לתנור שחומם ל- 250 מעלות. אחרי 10 דקות מורידים את החום ל- 180 מעלות לעוד כ- 20 דקות והלחמניות מוכנות.

 עברו לתצוגת גלריהסלט עגבניות מבושלצילום: dreamstime**סלט עגבניות מבושל**

**מה צריך?**

ק"ג עגבניות שרי

1 בצל גדול

4 פלפלים קטנים-בינוניים

8 שיני שום

סוכר

מלח

1/2 כפית פפריקה מתוקה (אפשר גם חריפה)

טבסקו (ברור שאפשר פלפל חריף במקום)

מים

**איך עושים?**

יש המון דרכים לקלף עגבניות, אבל אם הן רכות, קל ומהיר יותר לחלוט אותן במים רותחים בין עשר דקות לרבע שעה. מוציאים ומניחים להתקרר מעט. העגבניות יתקלפו במגע הקליל ביותר.

בינתיים בווק, על להבה בינונית, מטגנים את הבצל עם מעט שמן. כאשר הוא נעשה שקוף מוסיפים את הפלפלים לכ- 5 דקות ואז גם את השום ומטגנים עוד כשתי דקות. מסירים מהאש.

חוזרים אל העגבניות. מקלפים אותן וקוצצים אותן בגסות ומחזירים אותן לסיר בו הן התבשלו.

מוסיפים את הפפריקה לבצל, הפלפלים והשום ומערבבים היטב. מעבירים את הירקות המתובלים לסיר עם העגבניות, מחזירים ללהבה בינונית ומערבבים. מוסיפים את רסק העגבניות וכחצי כוס מים, מביאים לרתיחה ומוסיפים את הסוכר. מבשלים עוד כחמש דקות ואז מוסיפים את המלח והטבסקו, מערבבים ומנמיכים את האש. מבשלים עוד כשעה וחצי, רק צריך לזכור לבדוק מדי פעם שיש מספיק נוזלים, מקסימום תוסיפו מעט מים.