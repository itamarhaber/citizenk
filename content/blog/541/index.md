---
date: 2017-09-24 17:00:00+03:00
description: ???
source: https://www.haaretz.co.il/blogs/karenhaber/2017-09-24/ty-article/0000017f-f8ef-ddde-abff-fcef652e0000
tags: דעות
title: קודם ניקח את בג"צ, אחר כך את המדינה
---

קראו לזה "[המהפכה המשפטית](/news/politi/2017-08-29/ty-article/.premium/0000017f-df1e-db22-a17f-ffbfe1890000)" או בכל שם אחר שתרצו, כך או אחרת עבור שקד ובנט זה רק עוד יעד בדרך ארוכה. הזרקור התקשורתי מופנה כרגע אל עבר השינויים במערכת המשפט אותם מקדמים בנט ושקד, אך כושל מלהאיר את התכנית הגדולה יותר. התכנית בה משילות אינה המטרה העיקרית אלא משנית להתקנת מסילות לשלטון עבור הבית היהודי. על פניו זה נשמע מופרך לאור העובדה שמדובר במפלגה דתית בת 8 מנדטים, אבל היעד הזה אינו דמיוני והשניים נחושים להצעיד את המפלגה לשם. בפרפרזה על לנארד כהן "קודם ניקח את בג"צ, אחר כך ניקח את המדינה". 

[מאמר המערכת](/opinions/editorial-articles/2017-09-20/ty-article-opinion/.premium/0000017f-df29-df9c-a17f-ff3954140000) בבוקר החג, התייחס למהלך של שקד ובנט מחד כפעולה ליצירת חוקה ומאידך כמעין שליפה מהמותן שבאה בתגובה להחלטות בג"צ. לדעתי התמונה שונה לגמרי, כל כך התרגלנו למנהיגות מגיבה וסטגנטית שאנחנו בוחנים הכל דרך הפריזמה הזאת, רק שבנט ושקד אינם כאלה. הם אינם מגיבים, אלא יוזמים ופעילים ויתרה, גם עובדים עם תכנית סדורה שיש לה יעדים ברורים אליהם הם חותרים בהתמדה. בעוד מרבית הפוליטיקאים מכוונים לכאן ועכשיו, בנט ושקד רואים מעבר לבחירות הבאות. 

טועה מי שחושב שיש כאן פעילות ליצירת חוקה, אין ולא תהיה חוקה בקרוב. לדידם של שקד ובנט אין צורך בחוקה, היא מאפשרת ביקורת שיפוטית וביקורת שיפוטית היא הדבר האחרון שיש לשקד ולבנט סבלנות אליו. הם גם אינם פועלים מתוך אינסטינקט, זו אינה תגובה לפסיקות בית המשפט העליון שאינן מוצאות חן, זו אידיאולוגיה ושקד כבר פרשה אותה בפנינו ב[מאמרה בכתב העת השילוח](http://hashiloach.org.il/wp-content/themes/hashiloach_landing/dist/images/article-shaked.pdf). 

שקד מבקשת לייצר [מערכת משפט שמרנית ועצמאית](/blogs/karenhaber/2017-02-23/ty-article/0000017f-f8d1-d2d5-a9ff-f8dd96140000) במגבלות והדרך לשם עוברת בניסיון לייצר תודעה ציבורית כאילו נשבר הסטטוס קוו בין הרשות מחוקקת והמבצעת לרשות השופטת, אלא שלא נשבר שום סטטוס קוו. שקד פשוט לא אוהבת את "תמרור העצור המשפטי" שמניח בית המשפט לפני הרשות המחוקקת למרות שזה בהחלט במסגרת תפקידו, כפי שניסח זאת ברנדייס, שופט העליון האמריקאי, "על מנת לכבד את החוק, על החוק להיות מכובד". כבודו של חוק, אין מקורו בצדקת אידיאולוגיה זו או אחרת מי שמאמין בו אלא מקורו ביסודותיו המשפטיים. 

 עברו לתצוגת גלריהרצון לחזק את כוחה של הרשות המבצעת ולעגן את עליונותה על הרשויות האחרותצילום: אוליבייה פיטוסיזה נשמע כל כך טוב כשעוטפים את זה במילים כמו "הסדרת היחסים בין הרשויות ושרטוט הגבולות ביניהן", [כמאמר שקד](http://www.srugim.co.il/214764-%D7%92%D7%91%D7%90%D7%99-%D7%AA%D7%A7%D7%A3-%D7%91%D7%A0%D7%98-%D7%95%D7%A9%D7%A7%D7%93-%D7%91%D7%9B%D7%9C%D7%9C-%D7%9C%D7%90-%D7%A7%D7%A8%D7%90%D7%AA-%D7%90%D7%AA-%D7%94%D7%AA%D7%9B%D7%A0%D7%99), או בטענה שיש צורך ב"משילות". במצב העניינים אין שום מניעה שהממשלה תמשול, אבל המשילות הזו אינה חסרת גבולות וכאן טמון יופייה של הדמוקרטיה, דמוקרטיה צריכה איזון. הממשלה הנוכחית נהנית ממשילות, יש לה את כל התנאים המתאימים, אלא שאת ההכרעה שהממשלה הזו רוצה להשיג בשדה המדיני היא מפחדת ליישם ולכן תולה את הבעייתיות בבג"צ, תוך פגיעה מהותית באמון הציבור בו. 

הכנסת כבר עוקרה מכלים פרלמנטריים פיקוחיים והפכה לחותמת גומי, עכשיו הגיע תור בג"צ. מנסים לגרום לנו לחשוב שפוליטיקה זה רק בקלפי, כמו שכדורגל משחקים משבת לשבת. ובאמצע? ובכן עדיף שנהיה בשקט. אבל פוליטיקה אינה כדורגל, היא יומיומית ומתבטאת בבית מחוקקים בעל כלים לפיקוח, בתקשורת ביקורתית, בבג"צ בעל סמכויות ובחברה אזרחית פעילה הכוללת ארגונים חוץ-פרלמנטרים והפגנות. זה לא ניסיון לשמור על הפרדת רשויות, אלא רצון לחזק את כוחה של הרשות המבצעת ולעגן את עליונותה על הרשויות האחרות. 

בנט ושקד משתמשים במילים שנוח לאזן הישראלית לשמוע, כמו משילות, הפרדת רשויות, סמכויות וכיו"ב, מעטרים אותן בשמות תואר אהודים במיוחד כמו ציוני, יהודי, ישראלי, שמייצרים תחושת שייכות וככה מייצרים סיסמאות שנוח לציבור הישראלי מהמרכז וימינה לשמוע. זו לא פגיעה בבית המשפט, זו פשוט הגבלת סמכויות, זה לא מינוי מקורבים, זו משילות, זה לא אידיאולוגיה ימנית-לאומית, זו ציונות. מה שזה לא יהיה זו הדרך לייצר שינוי, למצב את הבית היהודי כמנוע לשינוי מול ישנוניותו של נתניהו ולהגיע בסופו של דבר, עוד מערכת בחירות, שתיים-שלוש, להיות מפלגת שלטון.