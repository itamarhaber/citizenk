---
date: 2018-06-28 16:03:00+03:00
description: ???
source: https://www.haaretz.co.il/food/cookingwithkids/2018-06-28/ty-article/0000017f-f89f-d887-a7ff-f8ff274e0000
tags: בישול
title: 'טראפלס קרמל: הסבלנות משתלמת'
---

"אני אוהב את הרחש שמשמיע deadline כשהוא חולף", אמר פעם דאגלס אדאמס וכך נולד פחות או יותר המשפט היחיד מבית מדרשו שאני לא מזדהה אתו. אישית אין דבר שמטריד אותי יותר מאשר אי עמידה בזמנים ולכן כל פרויקט מאורגן אצלי לפרטיו האחרונים. לכן כשהאבוקדו מיאנו להתרכך, למרות הבטחת הירקן, הבנתי שאין ברירה אלא להחליף מתכון, ולא רק זה אלא לעבוד עם מה שיש.

שיחה עם שוקולטיירית אהובה השאירה אותי עם טעם של שוקולד שביקש התייחסות. לכן, לא נותרה לי ברירה אלא להיכנס למטבח ולהכין את תענוג השוקולד שנועד לעצלנים – טראפלס. כי מהם טראפלס אם לא כדורי גנאש שוקולד מגולגלים? וגנאש, כידוע, זה קל. בלי טמפרור, בלי בלגן, בלי שכבות, רק כדור, קצת פחוס, לא מוקפד אך משובב נפש וחיך.

המתכון הנפלא הזה שמביא את כל הילדים וגם את המבוגרים למטבח ואחרי שמרגישים איתו נוח אפשר להתחיל לשחק עם טעמים, תוספות וציפויים.

**מה?**

 עברו לתצוגת גלריהטראפלס קרמל צילום: קרן הברכוס (200 גרם) סוכר

50 גרם (3 כפות גדושות) חמאה ללא מלח

250 מ"ל שמנת מתוקה

1 כף (15 מ"ל) תמצית וניל איכותית

300 גרם שוקולד מריר איכותי (עדיף 80% לפחות) שבור לחתיכות או בנטיפים – לשמור בקערה בינונית

**לציפוי:** קקאו (4-5 כפות), או 1/3 חבילת ביסקווטים מקורמלים מפוררת לפירורים (פשוט מכניסים לשקית ניילון ומרדדים עם מערוך עד שהביסקוויטים מתפוררים), או שברי אגוזים מקורמלים, או קוקוס, או כל ציפוי אחר.

**איך?**

 עברו לתצוגת גלריהטראפלס קרמל צילום: קרן הבר מתחילים עם הקרמל – מעמידים מחבת נון-סטיק בינונית בעלת דפנות גבוהות על אש בינונית ושופכים לתוכה את הסוכר ובדקות הראשונות לא עושים דבר, פשוט נותנים לחום לעשות את שלו.

כאשר הקצוות מתחילים להתקרמל, אפשר לנענע את המחבת בעדינות מדי פעם אבל לא לערבב. לשלב הזה דרושים איפוק וסבלנות כי הסוכר מבקש שלא נתערב בתהליך, אז בינתיים אפשר להביא את השמנת והווניל למצב של כמעט רתיחה בסיר אחר או במיקרו.

כאשר הסוכר כולו הפך לנוזל ענברי כהה והתחיל לבעבע זה הזמן להנמיך את האש.

מוסיפים את השמנת החמה בזירזוף לקרמל, הנוזל יבעבע מאוד ויתחיל ממש לתסוס והדרך לעזור היא פשוט להניע מעט את המחבת ועדיין לא לערבב.

כאשר סערת הקרמל שוככת, סוגרים את האש ומוסיפים את החמאה ומתחילים לערבב בעזרת כף עץ או כף סיליקון איכותית כי הטמפרטורות של הקרמל גבוהות, עד שהחמאה נטמעת בתערובת.

זה הזמן לקחת את קערת השוקולד ובזהירות לשפוך את התערובת על השוקולד שבקערה. ממתינים כדקה ומערבבים עד שמתקבלת תערובת חלקה ומבריקה.

בלי לעטוף בניילון מעבירים למקרר ומחכים עד שהתערובת תתקשה (דרך נוספת היא לקרר את התערובת מעט אך לא עד להתגבשות, להעביר לשקית זילוף ולייצר כדורים ואז לקרר, אני מעדיפה לגלגל ביד ולקבל טראפלס לא מדוייקים).

בעזרת שתי כפות יוצרים מהתערבות כדורים בקוטר של כ-1.5 עד 2 ס"מ ומשתדלים לגלגל במהירות וכמה שפחות. עקרונית יהיה טוב להניח אותם על צלחת מרופדת בנייר אפיה ולהכניס למקרר לעשרים דקות, אבל לא חייבים.

לצלחת רחבה ויבשה שופכים את הציפוי שבחרתם ומגלגלים את הכדורים עד לציפוי מלא, מנערים ומניחים בכלי מרופד בנייר אפייה, מכסים ומכניסים למקרר לרבע שעה, או שלא מתאפקים כי טראפלס. במקרר בכלי אטום הם יחזיקו מעמד לפחות 10 ימים.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)