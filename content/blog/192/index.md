---
date: 2020-12-03 15:47:00+02:00
description: ???
source: https://www.haaretz.co.il/food/cookingwithkids/2020-12-03/ty-article/0000017f-f900-d47e-a37f-f93c79d50000
tags: בישול
title: עוגיות אוריאו ביתיות, יותר טעימות מהמקור
---

נראה לי שקטינא עלה על הטריק האולטימטיבי, בכל פעם שיש מוצר תעשייתי שהוא רוצה לאכול הוא שואל אם לדעתי אפשר להכין את המקבילה הביתית והפעם: עוגיות אוריאו. הדבר הכי בולט בעוגיות האלה הוא הטעם התעשייתי ולכן שום גרסה ביתית לא תוכל לשחזר את הטעם הספציפי הזה, אבל איך שלא תסובבו אותן, העוגיות הביתיות האלה שמות בכיס הקטן את המקור.

בכל מקרה הילדון מבקש כבר לא מעט זמן ובעקביות מעוררת השתאות שנכין אותן ולא יכולתי לדחות יותר את הקץ. הרעיון היה לעשות עוגיות שוקולד קראנצ'יות ויבשות ולפצח את מילוי הווניל. בשקט, בשקט ובלי לשתף ילדים וליצור אכזבות מיותרות ניגשתי למטבח אבל ריח עוגיות השוקולד הנאפות השאיר אותי חשופה מול שלושה ילדים בני 11 שירדו אל המטבח בעקבות הניחוחות שיצאו מהתנור. שעה אחרי, כל אחד אחז בעוגיית אוריאו ביתית והשקט שרר במחוזותינו. היו לא מעט מחמאות שאף התגברו ביום שלמחרת, אני מודה שטעמתי ולי זה היה מתוק מדי, אבל היי אני גם לא אוהבת אוריאו אז אולי אני לא קהל היעד. אולי.

 עברו לתצוגת גלריהעוגיות אוריאו ביתיותצילום: קרן הבר**עוגיות אוריאו ביתיות (כ-20 עוגיות בקוטר 5 ס"מ)**

**מה?**

**לבצק:**

1 ושלושת רבעי כוס (245 גרם) קמח רב תכליתי

חצי כוס (70 גרם) קקאו

רבע כפית מלח

150 גרם חמאה ללא מלח רכה אבל לא מומסת

1 ביצה גודל L

**למילוי:**

150 גרם חמאה ללא מלח רכה אך לא מומסת

2 כוסות (240 גרם) אבקת סוכר

1 כפית תמצית וניל איכותית

רבע כפית מלח

 עברו לתצוגת גלריהצילום: קרן הבר**איך?**

בקערה יבשה מערבבים את כל החומרים היבשים: קמח, קקאו ומלח.

בקערת מיקסר מערבבים את החמאה והסוכר ומקציפים כ-4 דקות עד שנוצר קרם.

מוסיפים את הביצה וממשיכים בהקצפה. מנמיכים את מהירות המיקסר ומוסיפים ב-2 עד 3 פעמים את תערובת החומרים היבשים עד שמתקבל בצק אחיד – כ-4 דקות.

אוספים את הבצק בידיים לכדור ומעבירים לנייר אפייה מקומח מעט. מניחים מעליו עוד נייר אפייה ומרדדים בעזרת מערוך למלבן דק בעובי של כ-3 מ"מ ומעבירים למקרר לכחצי שעה (אפשר יותר).

**בינתיים מכינים את המילוי:**

בקערה: מערבבים היטב את כל חומרי המילוי.

מחממים תנור ל-180 מעלות.

מוציאים את הבצק מהמקרר וקורצים עוגיות עגולות בקוטר של כ-5 ס"מ בעזרת קורץ עוגיות או כוס. אוספים את שאריות הבצק לכדור ואת העוגיות מעבירים לנייר אפייה חדש. מסדרים ומותירים רווחים בין העוגיות.

את כדור הבצק משאריות הבצק מרדדים וקורצים מחדש. אם הבצק כבר רך מדי מכניסים לכמה דקות למקרר ובינתיים אופים את הסבב הראשון.

זמן האפייה כ-9 דקות. מוציאים את העוגיות מהתנור ומקררים על רשת.

כשהעוגיות מתקררות מורחים שכבה נדיבה של מילוי על חלקה התחתון של עוגייה מכסים עם עוגייה נוספת שחלקה התחתון על המילוי ומהדקים היטב. כך ממשיכים עם כל העוגיות.

הן טעימות מיד ויש הטוענים שאפילו יותר יום אחרי. בכלי סגור יחזיקו מעמד כארבעה ימים ובמקרר כשבועיים.

לחצו על הפעמון לעדכונים בנושא:
------------------------------

* [עוגות, מאפים קינוחים מתכונים](/ty-tag/cakes-0000017f-da2a-d938-a17f-fe2a21fc0000)
* [מתכונים](/ty-tag/recipes-0000017f-da28-dea8-a77f-de6a4ba50000)