---
date: 2017-12-28 11:05:00+02:00
description: ???
source: https://www.haaretz.co.il/food/cookingwithkids/2017-12-28/ty-article/0000017f-f8d4-d887-a7ff-f8f4aec50000
tags: בישול
title: ג'חנון לשבת בבוקר
---

פעם, ממש מזמן, באחד מימי ההולדת של הצאצאים, החלטתי שג'חנון יהיה רעיון מעולה לשולחן האוכל. חיפשתי, דיברתי, התייעצתי, שאלתי, וממדגם, ככל הנראה לא מייצג, עלה שמרבית הנדגמים תומכים בהחלט בדעה ש"למה לך? תקני". ככה התגלגלו להם הג'חנונים בידי אישה אחרת ואילו אצלי התקבעה המחשבה שג'חנון או שקונים באהבה, או שלא אוכלים בכלל, או משהו כזה.

כהורה, אחד הדברים שאני מנסה להעביר לילדים הוא חשיבות הטלת הספק, "תמיד תשאלו ואל תיקחו שום דבר כמובן מאליו, תחשבו בעצמכם". אני לא יודעת אם זה עובד אני מניחה שזה יותר כמו הדיאלוג המופלא של דאגלס אדאמס במדריך לטרמפיסט בגלקסיה:

"ברגעים כאלה אני מצטער שלא הקשבתי בצעירותי לאמי"

"למה מה היא אמרה לך?"

"אם הייתי מקשיב, הייתי יודע"

כך או אחרת, אם אמא לא תקשיב לעצמה, אז האם בכלל יש טעם במה שאמרה? כנראה שלא. ולכן, התכנסנו בזאת כדי להכריז, שממש כמו יוליוס קיסר בשעתו "באנו. ראינו. כבשנו". ג'חנון אמנם מצריך מיומנות במיוחד בצד האסתטי, אבל גם בפעם הראשונה זה לא ממש קשה ולגמרי יוצא נהדר. וכרגיל, כשאנחנו מרוצים, אנחנו חולקים.

אגב קטינא מוסר שלמרוח חמאה על הבצק זה החלק הכי כיפי בכל הסיפור, לשיקולכם.

**ג'חנון (12 ג'חנון בינוניים)**

**מה?**

750 גרם קמח

36 גרם (3 כפות) סוכר

1 כפית אבקת אפייה

360 מ"ל (1.5 כוסות) מים

6 גרם (1 כפית) מלח

200 גרם חמאה מזוקקת

שמן לשימון התבנית

סיר לג'חנון, או סיר שניתן להכניס לתנור

**איך?**

מכניסים את הקמח, הסוכר, אבקת האפייה והמלח לקערת מיקסר, מערבבים ומתקינים וו לישה. שופכים את המים לקערה בהדרגה ומפעילים את המיקסר במהירות בינונית-גבוהה במשך כ-10 דקות, עד שנוצר בצק שמרקמו גמיש וחלק.

בידיים משומנות תולשים מהבצק 12 כדורים, כל אחד בערך בגודל אגרוף. מניחים אותם, במרווחים של כ- 5 ס"מ כי הם שוקעים ומאבדים מנפחם, בתבנית משומנת. מכסים את התבנית ומניחים לכדורים לנוח מכוסים במשך שעה לפחות, עדיף שעתיים. 

מחממים תנור ל-100 מעלות.

מקמחים משטח נקי ומתחילים לרדד כל כדור ביד. עובדים ממרכז הבצק לקצוות ובעזרת קצות האצבעות מותחים את הבצק בתנועה מעגלית. כשמתחיל להיווצר עיגול דק, מניחים אותו על משטח העבודה וממשיכים לדקק את הבצק עד כמה שניתן. בסופו של דבר מתקבל עיגול, או משהו דומה, של בצק דקיק וכמעט שקוף. מברישים אותו בנדיבות בחמאה.

מקפלים את החלק העליון הבצק למרכז ואחר כך את החלק התחתון, כך שנוצר מעין מלבן. מורחים בחמאה ומתחילים לגלגל את הבצק מהצד עד שנוצר גליל תפוח ושמנמן.

משמנים סיר גחנון, מניחים נייר אפיה ומשמנים גם אותו (ראינו הצעות לשים פרוסות לחם או פיתה מתחת לנייר האפייה, אם אתם עושים את זה, שווה גם להוסיף קצת מים. מניחים את הגלילים בסיר בשכבות בצורת שתי וערב. אפשר כל שכבה להפריד בנייר אפיה, אבל גם אם הג'חנון נדבקים קצת אחד לשני, ניתן להפריד אותם בקלות, אז לדעתנו אין צורך.

אופים כל הלילה (לפחות 12 שעות) בתנור (אפשר גם על פלטה).

כדאי להכין ביצים קשות, פשוט להכניס לסיר קטן שיתבשלו גם הן בזמן שהג'חנון מתבשל.

מוציאים את הג'חנון מהתנור ומגישים עם עגבניות מרוסקות (ולמי שלא אוהב את הקליפה, אפשר פשוט לחלוט את העגבניות כדקה במים רותחים, לקלף את הקליפה בקלות ולטחון עם מעט שמן זית ומלח). חוץ מזה גם סחוג וטחינה יבואו טוב עם זה. 

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)