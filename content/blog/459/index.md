---
date: 2018-06-20 16:45:00+03:00
description: ???
source: https://www.haaretz.co.il/blogs/karenhaber/2018-06-20/ty-article/0000017f-f8f0-d460-afff-fbf625450000
tags: דעות
title: איפה עלי? איפה הבושה?
---

איך מתחילים לכתוב את הטור הזה? כנראה שבעיקר עם סימני שאלה. מוצאת עצמי מול המחשב הנייד והמילים מסרבות להתגבש. עלי דוואבשה היה בן 18 חודשים כשביום שישי לפנות בוקר, ה-31 ביולי 2015 נזרק לביתו בקבוק תבערה. בין השריפה, החום והעשן הוא מצא את מותו. אביו, סעיד, מת מפצעיו שמונה ימים אחר כך. אמו, ריהאם, מתה מפצעיה חודש אחרי בעלה. אחמד, בן הארבע, חי היום אצל סבו וסבתו אחרי שיקום של שנה בבית החולים תל השומר. 

ביום שלישי, ה-19.6.2018, תומכים בעמירם אוליאל לא הסתפקו בהפגנה מחוץ לאולם בית המשפט בלוד, אלא התעמתו עם הסב השכול. זכותם של התומכים באוליאל לתמוך בו גם אחרי שתוכח, אם תוכח, אשמתו. אולם בין תמיכה בנאשם ובין הקריאות שהופנו לסב, חוסיין, המרחק רב והמרחק הזה הוא כולו מדבר צחיח של שנאה וגזענות שמכריחים את החוצה להשיל מעליו כל בדל מוסר ואנושיות. את הקריאות "[איפה עלי? עלי מת](/news/politics/2018-06-19/ty-article/0000017f-e7af-df5f-a17f-ffffe2d60000)" אסור היה לשום פה להגות, לא כי אסור חוקית, לא כי צריך להגביל את חופש הביטוי - אלא כי זה אסור מוסרית. הגבול שנחצה כאן אינו גבול חוקי, אלא גבול ערכי שמצביע על בעיה חמורה. 

 עברו לתצוגת גלריהפעילי ימין בהפגנה מול בית המשפט המחוזי בלוד, אתמולצילום: אילן אסייגזה לא עניין של אחוז האנשים בארץ שמחזיק בדעה כזו, לכן לא מעניין אותי איזה קומץ מחזיק בה ומה כמותו המספרית. גם לא חופש הביטוי וגבולותיו, כי הרעיון של חופש הביטוי והזכות להשמעת דעה והחלפת דעות היא חיונית בדמוקרטיה, אלא שגם לה יש גבולות ברורים והם נעצרים בביטויי שנאה על רקע לאומני, גזעי, מגדרי או דתי, ובטח כאשר יש בהם הסתה, אפליה או קריאה, אפילו אם רק משתמעת, לאלימות. כי בדמוקרטיה גם הזכויות הן מנגנון של איזונים ובלמים. 

זה לא המיעוט שמחזיק בדעה כזו שמטריד אותי, זו העובדה שהמיעוט הזה מרגיש מספיק נוח כדי לתת פומבי לדעות הקיצוניות, לחוסר האנושיות שבו, ויותר מזה - שיש אנשים שאף מוצאים את עצמם מסוגלים להכיל או לנפנף את זה כמשהו שולי, אזוטרי. השולי הזה מתחזק בשוליים ומטפטף את טיפות הארס שלו, וככל שנכיל את זה יותר הלגיטימציה שלו תגבר וככל שהיא תגבר כך לאורך השנים היא תעשה יותר נפשות. כי הבעיה אינה התומכים של אוליאל, הבעיה מתחילה בפוליטיקאים בכירים שמעדיפים לא להתייחס לחילול המרחב הציבורי עם משפטי שנאה כאלה. כי השתיקה או ההתעלמות היא הלכה למעשה מתן לגיטימציה. 

איפה ראש הממשלה כשנאצות שמקורן גזעני מוצאות את מקומן במרחב הציבורי? מה אומרים הפוליטיקאים הבכירים? בעמוד הפייסבוק של ראש הממשלה הסטטוס האחרון מוקדש ל[פרישת ארה"ב ממועצת זכויות האדם](/news/world/america/2018-06-20/ty-article/0000017f-e7c0-df2c-a1ff-ffd1b6080000), בעמוד של שר החינוך יש התייחסות לסיפור חייו המרגש של ניצול שואה מה"קינדר טרנספורט", שרת המשפטים מתייחסת ל[פרשת גונן שגב](/news/politics/2018-06-18/ty-article/0000017f-e6d0-dea7-adff-f7fbf91b0000), שר הביטחון נזכר בתקופת עבודתו כסבל עם עלייתו לארץ, שר האוצר מתייחס לתעשייה האווירית, שרת התרבות והספורט כמובן מתייחסת לפרישת ארה"ב אבל סטטוס לפני היא מסיתה נגד חברי כנסת ערבים. אף אחד לא מתייחס למילים קשות, גזעניות שאין להן מקום במרחב הציבורי. אלה לא שוליים, זו הסכמה שבשתיקה לקבל את הגזענות בשעה שהם היו צריכים להיות הראשונים להוקיע אותם. 

אי אפשר להגן על זה, זו שעה חשוכה ונדמה שהאור היחיד מגיע מהתנפצות בקבוקי תבערה. איפה הבושה? אין בושה, היא נשרפה. בפעם הבאה ששואלים אתכם איך הכיבוש משחית או איפה אתם רואים את הפגיעה בדמוקרטיה, זה כאן, זה במקום בו ילד שנשרף חיים זה רק עוד משהו לחיות אתו. זה לא וזה שזה לא ברור זה מה שעושה את זה כל כך נורא. אין מקום לתפיסה החולנית הזו לפחות לא בישראל שאני מאמינה בה.