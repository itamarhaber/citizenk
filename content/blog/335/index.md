---
date: 2019-09-26 08:35:00+03:00
description: ???
source: https://www.haaretz.co.il/blogs/karenhaber/2019-09-26/ty-article/0000017f-f8f3-d044-adff-fbfb358f0000
tags: דעות
title: דווקא עכשיו, מפלגה דמוקרטית אחת
---

כשחושבים על זה, הקריאה של הנשיא ראובן ריבלין לממשלת אחדות משעשעת על רקע מה שקורה בישראל. יום לפני המפגש המשולש בינו לבין בני גנץ ובנימין נתניהו, עוד פרסם ראש הממשלה סרטון בטוויטר ובפייסבוק בזו הלשון: "יש שתי אפשרויות: או שתקום ממשלת מיעוט שנשענת על אלה ששוללים את ישראל כמדינה יהודית ודמוקרטית ומהללים מחבלים שרוצחים את חיילינו ואת אזרחינו, או שתקום ממשלה לאומית רחבה". 

אין כאן אחדות. היא לא קיימת. בוודאי אחרי כל מה שנאמר ונעשה בשתי מערכות הבחירות של 2019. לא רק שאין אחדות ואין חיבור, גם ערכי דמוקרטיה בסיסיים כבר אינם המכנה המשותף. הקרע בציבור היהודי בין ימין, מרכז ושמאל נוכח יותר מכפי שהיה עד כה בהיסטוריה הפוליטית בישראל. ספק אם ניתן יהיה לגשר עליו. 

הסרטון שהעלה נתניהו יום לפני המפגש עם גנץ אצל הנשיאאבל הקרע הגדול יותר, זה שאנחנו נוטים לא לראות, הוא הקרע בין הציבור היהודי לציבור הערבי. אחרי "הערבים נוהרים לקלפיות", חוק הלאום הגזעני והחיבוק לכהניסטים, הקמפיין נגד אזרחי ישראל הלא יהודים עוד ממשיך. למדנו לקבל זאת. והתוצאה של הסבלנות הזו לגזענות, היא התגברותה. 

בעוד האוכלוסייה הערבית היא חלק בלתי נפרד מהיום-יום השקוף בישראל, הקרע בינה ובין האוכלוסייה היהודית גדל והולך למרות התלות ההדדית שקיימת ביניהן. קל לפטור את הנושא תחת יחסי מיעוט לאומי בתוך מדינת לאום, אלא שזה הרבה יותר מסובך מזה ולא רק בגלל הרקע הדתי. מערכת היחסים בין הציבור היהודי לערבי מושתתת על כוח, ובשנים האחרונות גם על הסתה מפורשת שמקורה בראש הממשלה ואנשי ימין שונים. אך דחיקת האוכלוסייה הערבית לשוליים של סדר היום הישראלי היא גם תוצר של שמאל מפוחד ותקשורת קונפורמיסטית. 

בואו נהיה כנים עם עצמנו: האוכלוסייה הערבית עולה לכותרות בישראל רק כשהנושא מעניין בקנה מידה יהודי-ישראלי. אין עיסוק תקשורתי אמיתי בבעיות היום-יום של הערבים. עיקר הדיווח על מקרי אלימות או על נושאים שיש להם קשר הדוק לסדר היום הכללי - כמו הבחירות, שיעור ההצבעה שלהם או [החלטתם המשותפת להמליץ לנשיא על גנץ](/news/elections/2019-09-23/ty-article/.premium/0000017f-e397-d38f-a57f-e7d722310000) (גם ללא בל"ד).. רק ידיעות שהן פונקציונליות עבור הציבור היהודי, ותו לא. 

 עברו לתצוגת גלריההלוויית תאופיק זהר שנרצח בנצרת השנה כשהלך ברחוב עם נכדתו. התקשורת עוסקת רק באלימותצילום: אמיר לויהאוכלוסייה הערבית שקופה. היא שקופה בתרבות, בשפה ובמרחב. אם יש אחדות בקרב הציבור היהודי היא בעיקר סביב חוסר הלגיטימציה של הציבור הערבי, הספק בנאמנותו ובגישה הפטרונית של "אנחנו יודעים מה טוב עבורכם, תהיו טובים ותשתקו". זה לא קורה רק בגלל תפישות הימין. אפשר להחזיק בעמדות ימניות ועדיין לראות בערבים בני אדם ואזרחים שווים. זה קורה כי מתקיימת הסתה גלויה ועקבית כבר שנים נגד הציבור ערבי. הדרתו ממרחב התודעה רק מתחזקת. 

אך הציבור הערבי כאן כדי להישאר, ולכן שיתוף הפעולה היהודי-ערבי הוא חיוני. זה מתחיל בפוליטיקה. הרשימה המשותפת מורכבת מארבע מפלגות שנאלצו לחבור יחד כדי לאפשר ייצוג ערבי ראוי בכנסת הישראלית. היא מושחרת כל הזמן, גם בתקשורת. בעידן שבו הרשתות החברתיות הפכו פלטפורמה להפצת שנאה, לא קם אף גוף תקשורת, או אפילו עיתונאי אחד, שינפץ את השקרים שמופצים כלאחר יד על הציבור הערבי ונציגיו. בעוד אנשי ימין מהדהדים את קול אדונם ומסבירים איך חברי הכנסת של הרשימה המשותפת מהללים מחבלים ורוצחים, לא היה מי שהציג את כל החוקים החברתיים שחברי המשותפת יזמו או תרמו להם, את המאבקים החברתיים החשובים שהם נטלו בהם חלק, או את התבטאויותיהם מלבד אלה הקשורות לסכסוך הישראלי-פלסטיני. 

תקצר היריעה מלתאר את הדואליות בתהליכי ההתכנסות של הפוליטיקה הערבית מחד, וחוסר שיתוף הפעולה המכוון מול ההדרה והדה-לגיטימציה הפוליטית מאידך. או את מורכבותה של המציאות שבה חיה האוכלוסייה הערבית בצלו של הסכסוך. אבל אין ספק שהדרך בה אנחנו הולכים מחריפה את המצב ואת השלכותיו ההרסניות. 

 עברו לתצוגת גלריההמחנה הדמוקרטי. אינו סמל ומופת לשיתוף פעולה יהודי-ערביצילום: אוליבייה פיטוסיהדרך לשינוי עוברת בשיתוף פעולה פוליטי. הוא אינו יכול להיות נישתי. המחנה הדמוקרטי נשען על עמדותיה של מרצ אך אינו סמל ומופת לשיתוף פעולה יהודי-ערבי, וחד"ש לא עומדת בפני עצמה. הדרך להחייאת מחנה השמאל והחזרת הלגיטימציה לציבור הערבי עוברת דרך מפלגת שמאל יהודית-ערבית. לא כזו שמדברת על הפוטנציאל של הקול הערבי, אלא כזו שמסתכלת על הציבור הערבי בגובה העיניים ורואה בו שותף בלתי נפרד לחיים בישראל. 

החוצפה של הציבור היהודי להדיר את המיעוט הערבי מחד, ולא לראות בנציגיו שותפים לגיטימיים מאידך - תתפוצץ לנו בפרצוף. יש אזרחים ערבים במדינה הזו. הם לא רלוונטים רק כדי להפיל את נתניהו, כדי להמליץ על גנץ או כדי לייצר גוש שמאל. הם רלוונטים כשותפים שווים לחיים. זה מסובך, כן, אבל זה אפשרי, וזה רק ילך ויסתבך אם נוסיף להתעלם מכך. העתיד הישראלי הוא העתיד של כולנו. האומץ לשנות מתחיל בצעד אחד או לפחות בעמידה על עקרונות. 

במדינה דמוקרטית עקרון השוויון הוא בסיסי. בישראל אין שוויון. האוכלוסייה הערבית לא שווה לאוכלוסייה היהודית בשום מדד אזרחי. אפשר לצעוק עד מחר שהמצב של הערבים בישראל טוב יותר מבכל מדינה ערבית אחרת, זה לא הופך את המצב לדמוקרטי או נכון יותר. יש ערבים במדינה הזו והדרך היחידה לייצר כאן עתיד היא בשילוב ולא בהדרה. הדרך לשם מתחילה במפלגה דמוקרטית אחת. בשביל זה לא צריך לחכות לבחירות הבאות, זה צריך להתחיל כבר עכשיו.