---
date: 2018-07-26 11:20:00+03:00
description: ???
source: https://www.haaretz.co.il/blogs/karenhaber/2018-07-26/ty-article/0000017f-f89c-d044-adff-fbfd361d0000
tags: דעות
title: אי ציות לחוק הוא כלי למדוכאים, לא לסמוטריץ' ומועלם
---

שני חברי כנסת עברו על החוק ביודעין ובמופגן השבוע כאשר עלו מחדש להתנחלות שא-נור לציון 13 שנים להתנתקות. לפי חוק יישום תוכנית ההתנתקות סעיף 27 א., דינם שנתיים מאסר אך יש להניח שדבר לא יעשה בנדון, כפי שלא נעשה דבר בפעמים האחרות שחברי הכנסת שולי מועלם, יושבת ראש סיעת הבית היהודי, ובצלאל סמוטריץ' נכנסו לשטחים אסורים לכניסה לישראלים. 

דילמת הציות לחוק היתה מאז ומתמיד סוגיה פילוסופית, בעיקר במקרים בהם החוק פוגע בזכויות המיעוט, או כאשר נוצרת סתירה מצפונית או מוסרית. זאת אומרת שגבולות הציות בדמוקרטיה הם דה יורה ברורים אך דה פקטו לא ממש והם נוגעים לשאלות סובייקטיביות של צדק, מוסר ומצפון כאשר אלה באים בסתירה עם החוק. ההיסטוריה מלמדת שאי ציות לא-אלים הוא חלק בלתי נפרד ממחאות פוליטיות לגיטימיות בהן זכויות של מיעוטים נרמסות על ידי השלטון. כך, למרות שדמוקרטיה, כמו כל סוג משטר, בנויה על ציות, בנקודות עקרוניות של מצפון ומוסר התפתחה פרקטיקה של אי ציות לא אלים כחלק ממאבק אזרחי לשוויון, או למטרה מצפונית-מוסרית אחרת. 

באופן עקרוני לו היה ציבור המתנחלים ציבור המופלה לרעה בתוך מדינתו, מרוחק ממנעמי השלטון ונמצא בדעת מיעוט, הרי שמחאה זו, הגם שאני אישית לא רואה בה שום צידוק אידיאולוגי, היתה חלק בלתי נפרד מסיפור המאבק ונתפסת כאי ציות מחאתי בגבולות חופש הביטוי. אלא שלא כך היא – הם אינם מתגוררים בשטחי מדינת ישראל, הם חלק בלתי נפרד מהשלטון, מיוצגים ומתוקצבים הרבה מעבר לחלקם היחסי באוכלוסייה ולראיה שני חברי כנסת היו חלק מהמחאה העבריינית בשא נור והם איננם צפויים לסנקציות. 

אי ציות הוא כלי של מדוכאים, הוא אינו כלי של מי שנמצא בשלטון, בוודאי לא של מי שנשבעו עם הכניסה לתפקידם כחברי כנסת לשמור אמונים למדינת ישראל ולחוקיה ולמלא באמונה את תפקידם וקיומן של החלטות הכנסת. אלא שמועלם היא חיילת נאמנה של בנט, שאף התפטר למענה במסגרת החוק הנורבגי ושריין את כניסתה לכנסת. מועלם חתומה על החוק המכונה "[חוק שוברים שתיקה](/news/education/2018-07-17/ty-article/0000017f-db46-d3ff-a7ff-fbe6f9110000)" לפני כשבועיים שמטרתו, גם אם לא תושג, נעוצה בניסיון לצמצם את מרחב הפעילות של ארגוני זכויות אדם המתנגדים לכיבוש. 

 עברו לתצוגת גלריהאי ציות הוא כלי של מדוכאים, הוא אינו כלי של מי שנמצא בשלטון, בוודאי לא של מי שנשבעו עם הכניסה לתפקידם כחברי כנסת לשמור אמונים למדינת ישראל ולחוקיה. ח"כ שולי מועלם צילום: אוליבייה פיטוסימחוקק לא יכול להרשות לעצמו לא לציית לחוק, מי שמשתתף באופן פעיל בניסיון לצמצמם את הפלורליזם וכמוהו גם את חופש הביטוי, לא יכול לבקש רק את חופש הביטוי וזכות המאבק שלו ובקיצור – אין ביכולתה של מועלם, או כל חבר כנסת אחר, לרקוד על שתי החתונות. אם מועלם היא חלק מבית הנבחרים של ישראל, שומה עליה לפעול על פי חוק. רוצה למחות על ההתנתקות? בבקשה, אבל לא בשטחים האסורים לכניסה ואם זה לא מקובל, התפטרות מהכנסת גם פותרת את הדילמה. 

זה לא מפתיע שמי שחושב שיש להגביל את חופש הביטוי של האחר ומתקן חוקים להגבלתם, הוא גם הראשון לעבור על חוקים שלא נוחים לו. כשמועלם מעידה בראיון בכאן ב' ביום שני השבוע (1:56:40 לתוך [השידור](https://www.kan.org.il/radio/player.aspx?ItemId=43197)) שהיא "מנסה לשנות את החוק האוסר על ישראלים להסתובב פה" מכיוון שהצעת החוק שלה בנושא נחסמה על ידי ראש הממשלה, הוא מעבירה מסר ברור – אי ציות מותר למען ארץ ישראל השלמה. השתיקה המאפשרת את המעשה של סמוטריץ' ומועלם מעידה שזה מצליח. כשאי הציות מגיע מתוך השלטון ועובר חלק, זו עדות לחולשת המערכת, כאילו שהיינו צריכים עוד הוכחות.