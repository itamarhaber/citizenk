---
date: 2020-10-08 08:00:00+03:00
description: ???
source: https://www.haaretz.co.il/blogs/karenhaber/2020-10-08/ty-article/0000017f-f896-d887-a7ff-f8f651340000
tags: דעות
title: לא צריך ועדת חקירה, האשם כבר הודה בפייסבוק
---

דף הפייסבוק של ראש הממשלה הוא פלטפורמת תקשורת לא פורמלית שמאפשרת ללמוד לא מעט על המערכת הפוליטית בישראל, ועוד יותר על זה העומד בראשה. פייסבוק כבר הפך מזמן לכלי המועדף על בנימין נתניהו להעברת מסרים. נראה כי מבחינתו פייסבוק הוא התקשורת במיטבה - האפשרות להעלות סרטונים להמונים ללא הפרעות וללא מסננים. לכן, רכשתי לי הרגל לבקר שם אחת ליומיים-שלושה בניסיון להיטיב להבין את הרוח המנשבת מבלפור, המעון והמפקדה. 

ביום שלישי למשל כתב נתניהו בפייסבוקו לגבי היציאה מהסגר השני ואמר: "אנחנו נצא בצורה מדורגת ואחראית ולא ניכנע לשום לחצים פופוליסטיים בעניין הזה". נשאלת השאלה אם ראש הממשלה למעשה הודה בכך שזה לא היה המצב בעת היציאה מהסגר הראשון. רוצה לומר, ראש הממשלה ידע, ממש כמו כולנו, שבלי יציאה מדורגת תוך בחינת ממדי התחלואה ותגובה גמישה בהתאם - כל יציאה תהיה פזיזה ועלולה להביא לתוצאה הרת אסון מבחינה בריאותית וכלכלית. ובכל זאת, בשל "לחצים פופוליסטיים" כהגדרתו, הוא התיר את היציאה חסרת האחריות מהסגר, או כפי שאמר במאי "תעשו חיים". בכך חתם על הגל השני ועל מיצובה המזהיר של ישראל בצמרת העולמית של התחלואה בקורונה (בינינו, איך מכל העולם ילמדו אם לא מאיתנו?) 

כי אם זה מה שניתן ללמוד מהכתוב, הרי שלא באמת צריך ועדת חקירה ממלכתית למחדל הקורונה - האשם כבר הודה באשמתו. הוא אומר זאת בגלוי וכולנו יודעים שזה נכון. מי לא ישב בבית וחש רצון בלתי מתפשר לדפוק את הראש בקיר עם כל החלטה חסרת היגיון של הממשלה? הכתובת על הקיר, או על דף הפייסבוק של ראש הממשלה. היא שם. הציבור לא צריך לבקש רק את ראשם של השרה לאיכות הסביבה, ראש שב"כ, ח"כ מיקי לוי ויועציו מפרי הבידוד של נתניהו, אלא גם את ראשו של זה שעומד בראשם. רק שבמקום שיתפטר בגין מחדליו, בלי שום קשר לעובדה שמראש הוא הגיע למשבר עם נדוניה מפוארת בדמות כתב אישום בשוחד, מרמה והפרת אמונים, נתניהו מסביר לנו שהפעם זה יהיה אחרת. על בסיס מה אנחנו אמורים לתת בו אמון? האיש כשל ואפילו לא קיבל אחריות כדי לבקש הזדמנות נוספת. 

אם יש משהו שנתניהו היטיב לעשות במערכת היחסים שלו עם הציבור הישראלי, זה לגרום לו להאמין שהוא הבוס ואין עוד מלבדו. אבל מערכת היחסים הזו היא מערכת יחסים מתעללת, וישראל, בתפקיד האשה המוכה, חוזרת לעוד, כי היא מאמינה שאין לה תקומה בלי "המושיע" שלה. והדיסוננס, הו הדיסוננס, שמנסים להיזכר ב"תקופות יפות יותר" או להתפעל מתכונות שאין בהן ערך רב, כמו האנגלית המצוחצחת והשלום תמורת שלום ולחפש את "ראש הממשלה החזק" בדמות בובת הסמרטוטים שמחוללת שקרים ונאחזת בחוטים רק לא לאבד את תפקידה. 

איך שלא נהפוך את זה, בינתיים "הבוס" מגלה יכולת תקדימית להיחקק בהיסטוריה כראש ממשלה שכשל בחיזוק המדינה לקראת משבר ועוד יותר מכך - בעת המשבר. בעוד הוא מעלה סרטונים על חשיבות שמירת ההנחיות, רעייתו [מזמינה ספר לביתה בניגוד להנחיות](/health/corona/2020-10-07/ty-article/.premium/0000017f-e911-d62c-a1ff-fd7b7b0e0000), כדי להעלות סרטון על חשיבות המסכות. אחר כך יקראו לזה "סרטון הסברה". כאילו יש לה תפקיד רשמי כלשהו. כולנו שווים ועל כולנו לשמש דוגמה אישית, מה? 

כל סביבתו של נתניהו חוטאת בהפרת הנחיות הקורונה, וראש הממשלה פאסיבי משל הלחצים הפופוליסטיים הם אך מחלות רקע. אבל מהציבור הוא דורש לנהוג באחריות. אין סיכוי שהציבור ינהג באחריות כי ראש הממשלה לא נוהג באחריות. זאת הדוגמה שרואה הציבור לנגד עיניו ואותה הוא מתבקש להפנים בזמן שחונקים אותו ללא הגיון וללא שקיפות. אם היה לראש הממשלה חוש אחריות הוא היה מתפטר, בטח אחרי שהודה שהוא האחראי על מחדל שכבר גבה יותר מ-1,800 קורבנות.