---
date: 2021-03-09 20:08:00+02:00
description: ???
source: https://www.haaretz.co.il/family/homeschooling/2021-03-09/ty-article/.premium/0000017f-f8d6-d47e-a37f-f9fe9ed20000
tags: חינוך
title: בחינוך ביתי, השאלה היא לא פונקציה של יכולת אלא של רצון
---

אחרי שדיברנו בטור הקודם על ההחלטה הזוגית, מחויב המציאות שנפנה זרקור להחלטה האישית. לא ערכתי מחקר, אך ברוב המשפחות שהכרתי ההחלטה לחנך בבית, משותפת ככל שתהיה, היא קודם כל החלטה אישית ולרוב של האם, בעיקר משום שברוב המקרים היא גם זו שתישאר עם הילדים ותקח את מרבית האחריות בתחום.

הבחירה שלי בחינוך ביתי היתה מדורגת, נעשתה בשלבים ומתוך תחושת בטן ולא מתוך אידיאולוגיה. היא התחילה בתחושה שלא נכון לי לעזוב את הבכור כשהוא כל כך קטן, ויותר מזה הרגיש לי שזה לא לי לשחרר. התחושה הסובייקטיבית שלי היתה שהחלטנו לקחת אחריות על חיים של מישהו אחר ברגע שהבאנו אותו לעולם, ולכן העברת האחריות לאדם אחר לא מסתדרת. אבל יותר מזה - רציתי להיות איתו. 

בשנים הראשונות זו היתה החלטה המשכית ומתחדשת. להגיד שזה תהליך נטול קשיים יהיה שקר ובגדר ניסיון לרדד מציאות מורכבת. מצד אחד יש רצון כמעט קמאי להישאר עם הילד שלך, לקחת חלק נוכח ואקטיבי בתקופה כל כך מעצבת, ומצד שני להחלטה הזו יש לא מעט השלכות רב-תחומיות על החיים האישיים, הזוגיות, המשפחה והסביבה.

אגב, באופן די ברור, ככל שההחלטה התמשכה לאורך זמן הרגשתי שינוי בתמהיל הלחצים. אם בהתחלה הרגשתי לחץ אישי לנוכח ההחלטה וקבלה מהסביבה, עם הזמן הלחצים האישיים שלי ירדו ואילו הלחצים מהסביבה החיצונית גברו. למשל, אם בהתחלה חששתי שהבחירה להישאר איתו תפגע בקריירה שלי, ככל שהתקדמתי בחינוך הביתי קלטתי כמה הרבה אני מקבלת ברמה האישית מכל ההתנסות, והתחלתי למצוא את הדרך לייצר לעצמי קריירה מהבית. דווקא הסביבה, שבתחילת הדרך היתה יותר סבלנית ומקבלת, הפכה למאוד מלחיצה ולא מקבלת עם הזמן.

מול תחושת הבטן והמחויבות עולים שיקולים כבדי משקל כמו קריירה, שיקולי פרנסה, התחייבויות כלכליות, הגשמה אישית ואפילו דינמיקה זוגית, שהם הרבה מעבר לסוגיות חינוכיות. אחת התהיות כבדות המשקל שעלו בי היתה אם הבחירה תבסס מבלי להתכוון דפוסים פטריארכליים וחלוקת תפקידים מסורתית בתוך המשפחה, ובכך תעביר לילדים מסר מוטעה. לימים גיליתי כמה זה לא נכון, והתפיסה המגדרית שלהם שוויונית באופן הבסיסי והעמוק ביותר (אבל זה נושא לטור אחר).

שאלות רבות נוספות עולות: למשל, האם הבחירה תפגע בדינמיקה הזוגית, דבר שיכול להתרחש כאשר צד אחד נמצא רוב היום במרחב החיצוני והשני מרוכז כולו פנימה; או האם הוויתור על מקום העבודה יכול להוליד גם חוסר שוויון בבית, כעסים ומשקעים בין שנינו; עולות גם שאלות אישיות מאוד, כמו מה המחיר האישי של הישארות בבית בשנים שהן כל כך חיוניות לביסוס הקריירה - האם אני מוכנה להשלכות השונות שגוררת ההחלטה? האם אצטער על זה אחר כך?

למתבונן מהצד נראה תמיד שהשאלה הרלוונטית היא "האם אני יכול לעמוד במה שדורש החינוך הביתי?", וברוב הפעמים התשובה שלו תהיה שלילית. אני משערת שהסיבה לכך פשוטה - המתבונן מהצד מנסה לשקול את כל החלקים שהחינוך הביתי מכיל, וביחד זה נשמע כמו וואחד משימה. זה לרוב ככה - משימות ענק מרפות ידיים, אבל החלוקה שלהן ליעדים קטנים יותר מקלה. הבחירה בחינוך ביתי, ולא רק שלי אלא של עוד הורים רבים אחרים שהכרתי, לא פעם נעשית באופן מדורג ומתחילה במקום של המון רצון, ולכן היא אחרת ואינה מאיימת כמו שזה נראה.

השאלות המתעוררות לפני קבלת ההחלטה, אבל גם תוך כדי יישומה, אינן שאלות שמישהו אחר יכול לענות עליהן במקומך. אמנם יש חשיבות עצומה להתייעצות הזוגית, לטיב הקשר והתקשורת, אבל בסופו של דבר זו לגמרי בחירה אישית. אגב, היא לא בלתי הפיכה, וזה משהו שחשוב לזכור, אם כי לא תמיד ויתור על החינוך הביתי יפתור בעיות אחרות אחרי שהתעוררו (וזה שוב, כבר סיפור אחר).

זה לא סוד שבכל אימהות יש קשיים - חלק מהם החינוך הביתי פותר (למשל רגשות אשם של הורה שלא נמצא הרבה בבית), אבל הוא יוצר גם בעיות ייחודיות לו (למשל האינטנסיביות התפקודית). הנקודה אינה הימצאות הקשיים - אלא הדרכים בהן נפתור אותם. משמעות הבחירה פה משחקת תפקיד גדול. את תפקיד ההורה בחינוך ביתי לא לוקחים כי אין ברירה, אלא מתוך רצון, אהבה ואמונה בבחירה. זה משמעותי, כי מה שמגיע מתוך מקום פנימי לרוב קל יותר ליישום לנו כבני אדם.

כמו בכל בחירה, חלק מהדרכים אליה עוברות בליבון עצמי של הסוגיות האלה ובניסיון להתנתק משיקולים אחרים. אני מעלה פה השערה, אבל כמו בכל דבר בחיים השאלה היא מאיפה את מגיעה. החיים הם משחק של זהויות, הבחירה בחינוך ביתי מרחיבה לתקופה מסוימת את הזהות האמהית יותר מכל זהות אחרת. אפשר לחפש לה אישוש חיצוני, אבל בסופו של דבר היא שאלה אישית מאוד ולכן גם התשובה לה משתנה.

לא ניתן להדריך בתהליך ההחלטה, אבל אין ספק שהיא מחייבת המון מודעות כדי לזקק את המהות האישית ולא ליפול לכל ה"מסביב". בסיכומו של דבר, קשיים יהיו עם כל בחירה. חינוך ביתי אמור להיות טבעי לנו ובוודאי לא משהו שהוא מחוץ לגבולות היכולת, אז השאלה שצריך לשאול היא לא האם אני יכול.ה, אלא האם אני רוצה. אין כאן נכון או לא נכון, ובטח אין מקום של שיפוטיות.

*מוזמנים לשלוח שאלות ונושאים לדיון למייל [LegadelBabait@gmail.com](mailto:LegadelBabait@gmail.com)*

לחצו על הפעמון לעדכונים בנושא:
------------------------------

* [חינוך](https://www.themarker.com/ty-tag/0000017f-da2f-d494-a17f-de2f87270000)
* [הורות](/ty-tag/parenthood-0000017f-da26-d938-a17f-fe2ebef50000)