---
date: 2019-12-05 17:32:00+02:00
description: ???
source: https://www.haaretz.co.il/food/cookingwithkids/2019-12-05/ty-article/0000017f-f8fc-d887-a7ff-f8fc209d0000
tags: בישול
title: מרק עדשים שילדים ממש אוהבים
---

אירוח חברים של הילדים יכול בהחלט להיות חוויה מאתגרת, בוודאי כשמדובר באוכל. זה מחייב לא מעט רגישות להעדפות האוכל של המשפחה, רגישויות והעדפות של הילד וחיבור של כל אלה עם מה שניתן לעשות, מה שיש בבית וכמובן מה שגם הילדים שלך יאכלו. בלי כל הכיוונונים העדינים האלה כל נושא האוכל יכול להיות מפח נפש גדול.

יש את החבר הצמחוני, הטבעוני, אוכל הכשר, אוכל הכל, רגיש לחצילים, לא אוהב ירקות ואת הילד שלי שהוא די בררן ובין כל אלה האפשרויות לא פעם הולכות ומצטמצמות. איכשהו, יש להניח שבאמצעות הניהול השיווקי של קטינא, יצא לי שם של שפית בקרב החברים שלו וכגודל הציפיות כן גודל המאמצים לתחזק את המוניטין.

זה לא פשוט ובהחלט גורר מפחי נפש כשכל הנושא לא מתואם. למשל כשאוכל הכשר הגיע במפתיע כשהכנתי לזניה ולא היה אפילו בכוחו של הסנדוויץ' האהוב עליו לפייס את התיאבון שעוררה. כך או אחרת, הייתי מאוד גאה בעצמי עת הכרזתי השבוע כשהגיע אחד החברים, שהתיאום הקולינרי בינו ובין קטינא הוא הכי מסובך בעולם, שיש מרק עדשים. שנייה אחרי כבר שמחתי פחות כשהילד הודיע שהוא לא אוהב מרק עדשים.

בזמן שיצא ממני כל האוויר, קטינא לקח פיקוד ואמר לו: "תשמע גם אני לא אוהב מרק עדשים, אבל המרק של אמא שלי הוא הכי טעם בעולם." כשהגענו הביתה ריח המרק פעל יפה על שניהם ותוך 5 דקות ישבו הילד שלי וילד סקפטי אחד מול שתי קערות מרק. המתח נשבר די מהר כי הילד אכל והספק נעלם כששניהם ביקשו עוד מנה. יום למחרת שתי חברות עדכנו שהן רוצות להכין מרק עדשים אבל הילדים לא אוהבים, לשתיהן הצעתי את המתכון ושתיהן חזרו מאושרות כמה שעות אחרי לבשר שנגמר המרק.

לא נותר לי אלא להעלות על הכתב את המתכון, מה לא? תכינו, יש להניח שהילדים (אלה שיסכימו לטעום לפחות) יאהבו.

**מרק עדשים כתומות (6 מנות)**

**מה?**

כוס וחצי (כמעט 300 גרם) עדשים כתומות

שמן זית לטיגון

1 בצל לבן

3 גזרים (בערך 200 גרם)

תפוח אדמה קטנטן (בערך 100 גרם) - לא חובה

5-6 שיני שום כתושות

מלח

1/2 כפית כמון

1/2 כפית פפריקה

אפשר גם פלפל שחור

6 כוסות (ליטר וחצי) מים

כף רוטב סויה

צרור עשבי תיבול קשור בחוט שפגאט – פטרוזיליה ושמיר יעבדו מצוין

**להגשה:** מיץ לימון וקרוטונים

**איך?**

מעבירים את העדשים למסננת. בזרם מים שוטפים היטב את העדשים עד שהנוזלים יוצאים צלולים מהמסננת. משאירים את העדשים במסננת ומניחים בצד.

קוטמים את קצותיו של הבצל, מקלפים, שוטפים וקוצצים דק.

מניחים סיר (עדיף בעל תחתית כפולה או סיר ברזל כבד) על להבה בינונית. מחממים ומוסיפים שמן זית לכיסוי קרקעית הסיר. מוסיפים את הבצל, מנמיכים את האש ומניחים לבצל להפוך לשקוף לאטו.

שוטפים את הגזרים ותפוח האדמה, מקלפים וחותכים לקוביות.

כאשר הבצל נעשה שקוף כותשים את שיני השום הישר לתוך הסיר ומערבבים, מטגנים יחד כדקה.

מוסיפים את הירקות, מערבבים ומטגנים על אש נמוכה כ- 5 דקות.

מוסיפים את העדשים ומערבבים היטב.

עכשיו הזמן לתבל: מלח, כמון, פפריקה ופלפל שחור ומערבבים היטב.

מוסיפים את המים ורוטב הסויה, מגבירים את הלהבה ומביאים לרתיחה.

מוסיפים את צרור עשבי התיבול, מנמיכים את הלהבה, מכסים את הסיר ומבשלים כחצי שעה תוך ערבוב ספונטני כל כמה דקות. העדשים כבר יהיו מפורקות. ניתן לאכול את המרק כך, אני מעדיפה להוציא את צרור עשבי התיבול ולרסק את המרק למחית חלקה באמצעות בלנדר מוט.

מגישים עם מיץ לימון בצד וקרוטונים (הכי טוב לעשות ביתיים – פשוט לחתוך חלה או לחם ישן לקוביות, לטגן בשמן זית ולתבל במלח).

לחצו על הפעמון לעדכונים בנושא:
------------------------------

* [מתכונים למרקים](/ty-tag/soups-0000017f-da2b-d432-a77f-df3bea0b0000)
* [מתכונים](/ty-tag/recipes-0000017f-da28-dea8-a77f-de6a4ba50000)