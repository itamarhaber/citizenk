---
date: 2019-06-06 12:58:00+03:00
description: ???
source: https://www.haaretz.co.il/blogs/karenhaber/2019-06-06/ty-article/0000017f-f8b5-d47e-a37f-f9bd58330000
tags: דעות
title: הפשילו שרוולים, הקימו את "המפלגה הדמוקרטית"
---

עוד שלושה חודשים ו-11 יום יתקיימו [הבחירות החוזרות](/news/elections). המשמעות היא שאין הרבה זמן להתארגנות אך מספיק זמן כדי להפיק לקחים ולקבל הזדמנות שנייה. יש להניח שמפת הבוחרים לא תשתנה מהותית אלא אם יקרה משהו. אפשר לקוות שהימין הדתי-לאומי והחרדים יוסיפו לעשות שגיאות ויתנו פומבי לשאיפותיהם. [תקוותו של בצלאל סמוטריץ'](/news/elections/2019-06-03/ty-article/.premium/0000017f-dc16-d3ff-a7ff-fdb64b290000) לכונן בישראל דין תורה כבימי דוד המלך יגרמו אולי להתעוררות בקרב הרוב החילוני (לעת עתה) בישראל. אבל זו מדיניות פאסיבית שמחכה להתערבות במקום להתערב, ליזום, לחדש, לפעול. 

החיבורים האפשריים בגוש המרכז-שמאל יניבו אולי תנודת בוחרים קלה אך לא בהכרח יביאו לניצחון. איך שלא מסתכלים על זה, חלוקת המנדטים לא צפויה להשתנות מהותית. גוש המרכז-שמאל יוסיף לנוע סביב 55 מנדטים עם השעטנז המכונה כחול-לבן. החרדים מעדיפים את הליכוד ובנימין נתניהו והציבור פשוט נותן למחנה הימין יותר. 

גם אם כחול-לבן תסיים כמפלגה הגדולה ביותר ועם גוש של 55 מנדטים (כחול-לבן, העבודה, מרצ, חד"ש-תע"ל, רע"ם-בל"ד) ספק רב אם בני גנץ יקבל את מלאכת הרכבת הממשלה. גם אם כן, אין שום סיבה שכחול-לבן, שממילא אינה שמאל, תחבור בהכרח אליו. ל-55 המנדטים האלה יהיו משמעות רק אם הגוש כולו יילך ברשימה אחת, נניח תחת השם "המפלגה הדמוקרטית". מפלגה שכזו אינה כוס התה של אף אחד. המסר שלה רחב מאד, מגוון הדעות בה רב והיא לא מייצגת אחד לאחד את רצונם של בוחריה, אבל היא קנקן התה שממנו כולם שותים. היא מציגה קווי היסוד שעליהם כולם מסכימים. 

 עברו לתצוגת גלריה"במפלגה דמוקרטית יהיה מגוון רחב מאד של דעות, אבל פלורליזם הוא עוד נדבך דמוקרטי שכמעט שכחנו"צילום: ערן וולקובסקיהמפלגה הדמוקרטית כשמה כן היא. זו מפלגה יהודית-ערבית שבה יהיו חברים כל מי שמאמינים במחויבות לערכים דמוקרטיים, זכויות אדם ושוויון בפני החוק. זו מפלגה שמאמינה בצורך לסיים את הכיבוש כי דמוקרטיה אינה יכולה להחזיק מיליונים ללא זכויות, שדוגלת בשוויון אזרחי וסולידריות אזרחית, ששלטון החוק ועקרון הפרדת הרשויות הם נר לרגליה, שמאמינה ומיישמת דו-קיום. אלה הקווים שפחות או יותר מאפיינים את כל המפלגות בספקטרום שבין כחול-לבן למפלגות הערביות. 

מפלגה שכזו יכולה לייצר את נקודת המפנה ולשנות את הכיוון היהודי-לאומני שאליו מנווט נתניהו. כן, יהיה בה מגוון רחב מאד של דעות, אבל פלורליזם הוא עוד נדבך דמוקרטי שכמעט שכחנו. מותר לחשוב אחרת. מפלגה דמוקרטית היא התשובה לתחלואים ולתסמינים שמקורם בשחיקה האיטית השיטתית של המנגנונים הדמוקרטיים. רק היא יכולה להוות מוקד משיכה של ממש. איזו תשובה יכולה להיות לליכוד, לחרדים ולגוש הדתי-לאומני מול תקווה שכזו? 

אפשר להיות אפטיים, לצקצק ולשחק במשחקי אגו, אך למרכז-שמאל ניתנה הזדמנות מחודשת להיאבק על הדמוקרטיה. אפשר להיות פרו-אקטיביים ולהחזיר מלחמה שערה בגבולות כללי המשחק הפוליטי. הקמת מפלגה דמוקרטית תשבור את הקיפאון ותיצור תנאים שאליהם לימין אין כיום תשובה. זה לא עניין של מפלגות ומנהיגים, זה עניין של עתיד המדינה ומנהיגות.