---
date: 2021-01-14 08:00:00+02:00
description: ???
source: https://www.haaretz.co.il/blogs/karenhaber/2021-01-14/ty-article/0000017f-f8a5-d47e-a37f-f9bdd3390000
tags: דעות
title: הרמה? רמת טראמפ
---

דונלד טראמפ קבע בשבוע שעבר עוד רגע היסטורי של שפל בהיסטוריה האמריקאית, כשהפך לנשיא ראשון שמועמד לשני הליכי הדחה ועוד בקדנציה אחת. [ניסיון ההמרדה שלו](/news/world/america/2021-01-08/ty-article-magazine/.premium/0000017f-e16f-d38f-a57f-e77fa5d00000) איים ועדיין מאיים על דמוקרטיה האמריקאית לקראת השבעתו של ג'ו ביידן ב-20 בינואר. החששות ממה שעלול להתרחש בשבוע הקרוב אדירים. 

הקריאה של טראמפ למפגינים, זמן קצר לפני הפריצה לגבעת הקפיטול, "לעולם לא ניקח את ארצנו חזרה בעזרת חולשה, עליכם להראות כוח ולהיות חזקים", היתה קריאה ברורה של נשיא מכהן לפגוע ברשות שלטונית אחרת, הקונגרס, והיא הובנה היטב. חמישה הרוגים, יותר מ-60 פצועים, ונדליזם בקודש הקודשים של הדמוקרטיה האמריקאית ואינסוף גז מדמיע הם הראייה לכך. 

במדינה בעלת מסורת דמוקרטית מפוארת ובעלת השפעה כלל עולמית, זוהי קריאת תיגר על כל מה שאמריקאי. בישראל, לעומת זאת, הדבר היחיד שהטריד את תומכי הימין היה חסימת חשבונותיו של טראמפ ברשתות החברתיות והפגיעה בחופש הביטוי. 

השימוש בחופש הביטוי כערך בניסיון להגן על "חופש הביטוי" של טראמפ, אחד האנשים החזקים בעולם, הוא מגוחך משום שחופש הביטוי לא נגזל ממנו ולרשותו עוד אופנים רבים לתת מוצא לדבריו. הטיעון שאם חוסמים אותו - יש לחסום קודם כל אחרים קורס לתוך עצמו, משום שאם מעוניינים שהתקשורת הפוליטית תהיה באמת נקייה משקרים, ניסיונות ההמרדה וההסתה שבה, הרי שחשוב להתחיל עם מישהו - ומי חשוב יותר מנשיא ארה"ב? 

מעבר לכך, הטיעון שמעכשיו אפשר יהיה לחסום כל מי שלא "בא בטוב" נופל גם הוא במבחן המציאות, משום שכבר לפחות חמש שנים טראמפ ממלא את הרשתות החברתיות בהסתה בוטה, שקרים וחצאי אמיתות ועד לאחרונה לא רק שלא נחסם, גם לא סומן כמידע שקרי, בדיוק בשם אותו "חופש ביטוי". הניסיון להגן על טראמפ באמצעות חופש הביטוי מוכיח בעיקר את הבעייתיות של הראיה הדיכוטומית, שטראמפ בין מפיציה, ובה אין גוונים אלא רק שחור ולבן, או רק טובים ורעים. אין מציאות מורכבת, אין הבנה עמוקה, ולכן הכל משמש סיסמה בהתאם לסיטואציה. אם ניקח את חופש הביטוי, ברור שהוא זכות מהותית, אך כמו כל שאר הזכויות הדמוקרטיה, הגבולות שלה נמתחים עד לפגיעה או לפוטנציאל פגיעה באחר. 

לכן, ולמרות שזה טריקי, יש הבדל עצום בין להיות למשל אנטישמי ולשנוא יהודים לבין לקרוא אקטיבית לרצח יהודים, או לומר "אני שונא את תוצאות הבחירות אך מחויב לקבל אותן למרות השגותיי" לבין "מה שלא הולך בכוח - הולך ביותר כוח, בואו נעלה על בית המחוקקים". ההגנה על חופש הביטוי אינה עומדת בפני עצמה ללא שיקול דעת וללא איזון, בדיוק כמו שהסיסמה "הרוב קובע" לא עובדת בלי הגנה על זכויות המיעוט. התייצבות הימין הישראלי לצד טראמפ מעמידה אותו באור שלילי ביותר, מה שמביא להשוואה בלתי נמנעת בין המתרחש בארה"ב למתרחש בעוד מקומות בעולם ובוודאי בישראל. 

הפגיעה האיטית בתפישה של הציבור את הערכים הדמוקרטיים צריכה להדאיג כל מי שמאמין ברעיון הדמוקרטי. ההגנה של הימין הישראלי על מעשיו של טראמפ בשעה שאפילו הימין האמריקאי מתנער ממנו, היא עוד דוגמה לכמה הכל הפוך ולא הגיוני. בראייה היסטורית, כבר היינו צריכים ללמוד שהפגיעה בדמוקרטיה תמיד מגיעה בפנים, באמצעות היחלשות של ערכים שהיו אמורים להיות משותפים לכל העמדות הפוליטיות, פגיעה בשומרי הסף ובעצמאות הרשויות וירידה העקבית בנורמות מוסריות וציבוריות. את כל זה סימן טראמפ וזה לא ייגמר כל עוד יש לו ממשיכים. 

בנימין נתניהו, לו היה ניצב בצד הנכון של הדמוקרטיה, היה צריך לצאת בגלוי נגד התנהלותו חסרת האחריות של טראמפ, דווקא בשם אותה ידידות אמיצה בין שתי המדינות. אבל נתניהו לא יצא חוצץ נגד פטרונו משום שאין לו אינטרס. קריאה ברורה כזו הרי תחייב בדק בית, ובישראל קיימת ורסיה מקומית לדרכו של טראמפ. זו דרך שמאיימת עלינו לא פחות מאשר היא מאיימת על ארה"ב ממש ברגעים אלה.