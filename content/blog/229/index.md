---
date: 2020-08-20 16:43:00+03:00
description: ???
source: https://www.haaretz.co.il/food/cookingwithkids/2020-08-20/ty-article/0000017f-f8fa-d318-afff-fbfb6a3d0000
tags: בישול
title: מה עושים עם משמשים חסרי טעם? מכינים עוגה כמובן
---

כבר שנים שאני כמעט לא קונה משמשים, כי באופן כללי וסליחה אם אפגע במשמש, מגדל/ת משמשים או חובב/ת משמשים, הם כבר מזמן לא מה שהיו פעם (ובחיי שזה לא משפט שאני נוטה להשתמש בו). אבל השבוע המשמשים אצל הירקן נראו כל כך טוב שהתחשק לי לשחזר את הטעם האהוב, כך שלא התאפקתי.

המשמשים אמנם היו טיפונת קשים, אך הירקן הבטיח שהם יבשילו יפה. כשהם התרככו, ניסיתי וזה לא הלך, אז נתתי להם עוד הזדמנות במקרר. הם התכסו אודם יפהפה, אבל הטעם נותר חסר. מה עושים? עוגה גרמנית של סבתא שלי שתמיד מצליחה לשפר את המצב כמובן.

היא קלה להכנה, לא דורשת הקצפת ביצים והתוצאה טעימה ויפה. בערך 50 דקות וקפה - זה כל מה שצריך כדי להרגיש קצת בבית קפה בברלין, או לפחות בסלון של סבתא.

**עוגת משמשים גרמנית - Aprikosenkuchen (תבנית קפיצית 26)**

 עברו לתצוגת גלריהעוגת משמשים גרמניתצילום: קרן הבר**מה?**

150 גרם חמאה רכה (שעה בטמפרטורת החדר של הקיץ הישראלי תסגור את הפינה)

2/3 כוס (160 גרם) סוכר לבן או גולדן או דמררה

1 כפית (5.5 מ"ל) תמצית וניל

3 ביצים (גודל L)

1/2 כף גרד לימון

2 כוסות (280 גרם) קמח לבן רב תכליתי

2 כפיות (11 גרם) אבקת אפיה

1/4 (1.5 גרם) כפית מלח

1/4 כוס (60 מ"ל) רוויון (אפשר להחליף בשמנת לבישול או במיץ תפוזים)

12 משמשים בינוניים (בערך 600 גרם)

2 כפות (כ-40 גרם) ריבת משמשים (אפשר גם ריבה אחרת) מעורבבות בכף מים רותחים למריחה מעל המשמשים – לא חובה אבל ממש טעים.

 עברו לתצוגת גלריהעוגת משמשים גרמניתצילום: קרן הבר**איך?**

מחממים תנור ל-180 מעלות.

משמנים את התבנית.

מכניסים לקערת מיקסר את החמאה, הסוכר ותמצית הווניל ומקציפים כ-3-4 דקות במהירות בינונית-גבוהה לקבלת תערובת תפוחה ואוורירית.

מוסיפים את הביצים אחת אחת תוך כדי הקצפה, את גרדת הלימון, ומקציפים יחד עוד כ-2 דקות במהירות בינונית-גבוהה.

בקערה יבשה מערבבים את הקמח, אבקת האפייה והמלח, ומוסיפים את התערובת היבשה בפעמיים-שלוש לתערובת שבמיקסר.

מוסיפים את הרוויון וממשיכים להקציף כ-2 דקות.

מוזגים את התערובת לתבנית המשומנת.

שוטפים ומגלענים את המשמשים, חוצים וחותכים כל חלק ל-4 פלחים.

מניחים את המשמשים בצפיפות. אפשר בהחלט להשקיע אותם פנימה כדי שיהיו משמשים גם בתוך העוגה ולא רק בשכבה מלמעלה. אפשר להניח אותם מסודרים כמו פרח או סתם לשבץ אותם בתוך הבצק.

מורחים מעל בעזרת מברשת את תערובת הריבה והמים החמים.

מכניסים למרכז התנור ל-35-40 דקות עד שהעוגה מקבלת צבע חום מוזהב (אצלנו אוהבים קצת יותר בגלל קרמול הריבה על המשמשים).

מוציאים מהתנור, מניחים להצטנן כ-5 דקות ומגישים - אפשר לזרות מעל אבקת סוכר בשביל היופי ולהגיש עם קצפת מתוקה (כי זה טעים).

לחצו על הפעמון לעדכונים בנושא:
------------------------------

* [עוגות, מאפים קינוחים מתכונים](/ty-tag/cakes-0000017f-da2a-d938-a17f-fe2a21fc0000)
* [מתכונים](/ty-tag/recipes-0000017f-da28-dea8-a77f-de6a4ba50000)