---
date: 2021-10-28 09:04:00+03:00
description: ???
source: https://www.haaretz.co.il/food/cookingwithkids/2021-10-28/ty-article/0000017f-f8fe-d460-afff-fbfea7fc0000
tags: בישול
title: 'כופתאות לחם גרמניות: Semmelknödel, כבר אכלתם?'
---

ההבנה שאוכל לא זורקים לא התחילה עם משבר האקלים. עד לפני לא מעט שנים זה היה כלל הבסיס של כל מטבח ביתי בעולם וזה הוביל ללא מעט מנות יצירתיות שאנחנו אוכלים עד היום כמנות בפני עצמן. המנה הגרמנית הזאת התחילה בלחמניות יבשות ויש להניח שהווריאציות הראשונות שלה היו הרבה פחות עשירות מאלה של היום. בכל מקרה מכאן שמן – כופתאות לחם, או בעצם לחמניות.

באופן עקרוני המנה הזו מגיעה מדרום גרמניה, אבל היום היא נפוצה בכל המדינה, רק שבצפון ייטו לקרוא לה Klöße. אצלנו בבית הכרתי אותן ככופתאות מצות ואומה שלי היתה מכינה אותן בפסח והכיף הכי גדול שלי היה לאכול אותן לא עם רוטב צלי או פטריות, כפי שלרוב נהוג להגיש אותן, אלא עם המון בצל מטוגן.

המתכון הבא הוא לא המתכון של סבתא שלי, היא קרוב לוודאי הייתה משתוממת לנוכח ה"שחיתות" הקולינרית. הגשתי אותן כבר ברוטב צלי סמיך וברוטב פטריות-שמנת, אבל אין טעים יותר מאשר לטגן המון בצל, להוסיף את הכופתאות לטיגון קצרצר ולהגיש, גם אם זה לא בהתאם למסורת.

 עברו לתצוגת גלריהכופתאות לחם גרמניותצילום: קרן הבר**כופתאות לחם (כ-12-14 כופתאות בקוטר של 3 ס"מ)**

**מה?**

300 גרם לחם יבש (כזה שישב יומיים-שלושה)

¾ כוס (180 מ"ל) חלב חם

1 כף (15 גרם) חמאה

1 בצל לבן בינוני קצוץ דק

4-5 שיני שום כתושות (לא חובה)

2 ביצים טרופות, גודל M

צרור פטרוזיליה קצוצה

1 כפית מלח שולחני דק

מעט פלפל שחור (אפשר להוסיף גם אגוז מוסקט)

אם התערובת נוזלית מדי ייתכן שיהיה צורך במעט פירורי לחם (2-3 כפות או בהתאם לצורך)

 עברו לתצוגת גלריהכופתאות לחם גרמניותצילום: קרן הבר**איך?**

חותכים את הלחם היבש לקוביות של 1 ס"מ ומעבירים אותן לקערה גדולה. יוצקים את החלב החם ומניחים לו להיספג בלחם.

בינתיים ממיסים את החמאה על מחבת קטנה וכשהיא נמסה מוסיפים את הבצל. מנמיכים את האש ומטגנים תוך כדי ערבוב מדי פעם עד שהוא נעשה שקוף. מוסיפים את השום ומטגנים עוד כשתי דקות. מורידים מהאש ומוסיפים ללחם שבקערה. בעזרת כף מערבבים היטב. מוסיפים את התבלינים ואחריהם את הביצים הטרופות ומיד מערבבים היטב ומהר עד שהתערובת נעשית הומוגנית – נוח יותר לעבוד בידיים ולא עם כף כדי לפורר היטב את חתיכות הלחם. אם התערובת נוזלית מדי, מוסיפים פירורי לחם כדי למצק אותה. מעבדים את התערובת עד שהיא חלקה ומוצקה וניתן לעבוד איתה.

מרטיבים מעט את הידיים ויוצרים כדורים או דיסקיות (בערך בגודל של כדור פינג פונג, שלם או מעוך), חשוב לשים לב שהם דחוסים.

מרתיחים מים בסיר גדול יחד עם כף מלח, לא מחכים לרתיחה מלאה, אלא רק לשלב בו נוצרות בועות. מוסיפים בעדינות את הכופתאות לסיר – לשים לב להניח אותן בעדינות ושיהיה להן מקום. מבשלים אותן כרבע שעה וחשוב לא לתת למים להגיע לרתיחה מלאה בשום שלב.

מוציאים את הכופתאות בעזרת כף מחוררת ומגישים.

**עם מה מגישים?**

אני ממליצה להגיש רק עם המון בצל מטוגן, אבל זאת רק אני ואל תתנו לי להתחיל עם רסק תפוחי עץ בצד וסלט כרוב סגול.

הן נפלאות לצד צלי ומגישים עם הרוטב (ניתן להסמיך קצת מהרוטב לפני בעזרת קורנפלור).

ברוטב פטריות, אם בציר ואם בשמנת, או ברוטב שמנת-חרדל.

אפשר להקפיא אותן אחרי שהן מתקררות אבל כדאי להפריד בנייר אפייה בין כל כופתא ובכלל להתחיל עם כמה שעות במקרר (אחרי זה אפשר להעביר לשקית zip-lock ולמקפיא).

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)