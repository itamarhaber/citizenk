---
date: 2016-05-09 13:00:00+03:00
description: ???
source: https://www.haaretz.co.il/blogs/karenhaber/2016-05-09/ty-article/0000017f-f8d4-d2d5-a9ff-f8dc68e80000
tags: דעות
title: ולאלג'יריה מותר להשוות?
---

התפנית במאבק לעצמאות אלג'יריה, שנכבשה ב-1830 וסופחה רשמית לצרפת ב-1848, התרחשה השבוע לפני 71 שנים, ב-8 במאי 1945. זה היה [יום הכניעה של גרמניה הנאצית](/news/picoftheday/2016-05-08/ty-article-magazine/0000017f-e82c-df5f-a17f-fbfe42e60000). רעיון העצמאות התעורר בקרב תושבי אלג'יריה קודם לכן, אבל הטבח שהתחולל באותו יום [באזור סטיף](/misc/2007-12-06/ty-article/0000017f-e70a-d62c-a1ff-ff7b6eb90000) נחשב לאות הפתיחה של המאבק לעצמאות. עם זאת, כתשע שנים חלפו עד הפעולה המשמעותית הבאה. המתח היה מובנה. מעבר למלחמת העולם השנייה ונזקיה, הבצורת והרעב, המתיחות באלג'יר היתה גדולה ואי אפשר לנתק את מעצרו של מסלי האדי, ממנהיגי המאבק הלאומי, פחות מחודש לפני כן, מפקק האלימות שהשתחרר באותו יום. 

ב-8 במאי ערכו צרפתים אלג'יראים (הידועים גם בכינוי "רגליים שחורות", "pieds noirs") מצעד ניצחון בסטיף. באותה שעה נערך מצעד אלג'יראי לציון הניצחון ולזכר הקורבנות המוסלמים. עקרונית, שני המצעדים לא היו אמורים להיפגש, אבל מעשית הם נפגשו. הגרסאות על האירועים שקרו בעקבות המפגש סותרות, אבל התוצאות ברורות: מאות הרוגים, 29 מתוכם צרפתים. לפי הגרסה הצרפתית, לאחר שהחל המצעד פתחו המוסלמים בקריאות נגד צרפת. דווקא נשים פרצו בקריאות "טבח לכובש" ונתנו את האות לשליפת סכינים, גרזנים, פטישים, אבנים ומקלות וככל הנראה גם אקדחים. הקורבן הראשון היתה ילדה צרפתית שמתה בזרועות הוריה. הגרסה האלג'יראית תולה את האשם בשלטונות הכיבוש. אמנם מוסכם כי ההפגנה המוסלמית היתה בגנות צרפת והכיבוש, אך פרוץ המהומות מקורו בקצין צרפתי שניסה לתלוש את דגל אלג'יריה מידי אחד המפגינים ולאחר שלא הצליח ירה במפגין. 

זה לא נגמר כאן. נשיא צרפת, שארל דה גול, הורה על פתיחת מסע נקמה מאורגן ושיטתי. 50 הימים הבאים היו ימים של הרג חסר הבחנה ומעשי טבח נוראיים, שמבצעיהם לא חסו על ילדים, נשים וזקנים, כולל יוזמות רצח אישיות ומזוויעות של מתיישבים צרפתים בודדים. כמאה צרפתים נהרגו, אבל על מספר ההרוגים האלג'יראים עלו אז הערכות שונות, בין אלף ל-45 אלף. לפי הערכות של היסטוריונים, ככל הנראה נהרגו לא פחות מ-6,000 אלג'יראים. הגרסה הרשמית הצרפתית היא שמחיר הדמים הגבוה היה תוצאה של פעולות הכרחיות להגנת המתיישבים הצרפתים, שהיו בגדר הגנה עצמית. דה גול הוא שאמר לצרפתים האלג'יראים "e vous ai compris" (בתרגום חופשי: הבנתי נתונה לכם) ובכל זאת העניק ב-1962 לאלג'יראים את עצמאותם. כך או אחרת, גם 71 שנים אחרי, טבח סטיף מוסיף להעיב על יחסי שתי המדינות. 

הסיפור של אלג'יריה, מעבר להיותו מרתק, מושווה לא פעם לסכסוך הישראלי-פלסטיני. כיבוש, מאבק דמים, שימוש באוכלוסייה אזרחית בכלל ובנשים וילדים בפרט כחלק מהמאבק, מתיישבים שהכו שורש באדמה הכבושה, השימוש המופרז בעינויים והוויכוח האינטלקטואלי החריף שהסכסוך מייצר הם רק חלק מהמאפיינים המשותפים לשני הסכסוכים. השאלה האמיתית היא אם יש מה ללמוד מהמקרה האלג'יראי לטובת הסכסוך הישראלי-פלסטיני. בעיני התשובה העיקרית היא שכיבוש משמעו דיכוי חד צדדי שאינו יכול לעבוד לאורך זמן. בקיומו הוא מבצר כל צד באמונתו ואף מכתיב במידה רבה את התנהגותם של שני הצדדים במעין כרוניקה ידועה מראש. 

אין כיבוש נאור, גם אם המדינה הכובשת היא דמוקרטיה. כיבוש הוא דיכוי חד צדדי. עצם העובדה שקיום הכיבוש מצריך נוכחות צבאית מוכיחה שאין לכיבוש הצדקה או הסכמה. המשך הכיבוש בסופו של דבר מחייב שלילת זכויות הנכבשים, שלילת שוויון אפשרי בין האוכלוסיות, שימוש לא מידתי בכוח ובעיקר מבחן למידת הדמוקרטיה. זה היה ברור בצרפת וזה ברור גם בישראל. קיומו של כיבוש מכתיב פעולות וחוקים שאינם דמוקרטיים, השאלה היא עד איזה גבול הדמוקרטיה מוכנה להסכין איתו, כי הכיבוש דורש ריסון מהותי של הדמוקרטיה. בעוד לצרפת מסורת דמוקטית עתיקת יומין והיא נטועה באופי אזרחיה, הדמוקרטיה הישראלית צעירה, חלק ניכר מאזרחי ישראל מעולם לא חיו תחת שלטון מבוסס מסורת דמוקרטית ובנוסף ישראל גם מוגדרת מדינה יהודית. הנרטיב הדתי בישראל, שנקשר גם לפוליטיקה, גם לסכסוך וגם להבנת המושג דמוקרטיה, הוא אחת הסיבות לטשטוש ההבנה בנוגע למחיר הכבד שהכיבוש גובה מהמנגנון הדמוקרטי על הציבור הישראלי. 

 עברו לתצוגת גלריהחיילים צרפתים עוצרים נשים מוסלמיות באלג'יריה, 1960. גם שם הצדדים עשו שימוש באוכלוסייה אזרחיתבמידה רבה, אבל ממקום אחר של הצדקה, נמצא רוב הציבור הישראלי במקום שבו נמצא אלבר קאמי ב-1957, עת אמר: "ברגע זה אנשים מטמינים פצצות בקרונות רכבת באלג'יריה, אמי עשויה להיות על אחד מקרונות אלה. אם זהו צדק, אני מעדיף את אמי". במקרה הישראלי את האם המוחשית של קאמי מחליפה היהדות. האיש שכתב על צדק ועל הצורך ללחום בעבורו, על מהות הבחירה האנושית, הותקף מכל עבר על המשפט הזה. אבל האם, בסופו של דבר, לא ביטא קאמי בדיוק את השורה התחתונה של כמעט כל צד בכמעט כל סכסוך אידיאולוגי? כאשר צד כלשהו במחלוקת המערבת אידיאולוגיה נדחק בגבו אל הקיר הוא יבחר ב"אמו", זאת אומרת במקום שבו נמצא לבו. 

העניין הוא שהמקום שבו נמצא לב האומה אינו המקום שממנו יגיע הפתרון. שני פתרונות עיקריים הוצעו לעניין אלג'יריה – עצמאות או מנגנון פדרטיבי. בסופו של דבר אלה, וכמובן גם סיפוח מלא, הן האפשרויות העומדות בפני הסכסוך הישראלי-פלסטיני בדרך לסיום הכיבוש והוא מוכרח להסתיים. "הבחירה באמי", כדברי קאמי, היא הבחירה בלאומנותו של כל צד. היא מביאה להמשך האלימות ולהחרפת הקנאות של כל צד. ההיסטוריה מלמדת, שיהא הצד השני חסר הצדקה ככל שיהא, כל כיבוש כמנגנון מכיל אינהרנטית את זרעי הלאומנות הקיצונית. לכן כיבוש פועל טוב יותר תחת שלטון שמרני ובתרגום לישראלית, "ימני", ועוד יותר טוב כאשר הוא משומן בדת. 

כשמבוננים בישראל היום, כל התהליך הזה נשמע מוכר. אז אולי אסור להשוות לגרמניה, כך טוען בנימין נתניהו, אבל לאלג'יריה מותר? השתקת הביקורת היום בישראל מדאיגה ולא משאירה הרבה מקום לאופטימיות. חוסר המוכנות הישראלית להביט נכוחה במראה ולראות את הקמטים והתלמים שחורץ הכיבוש בפניה של המדינה בת ה-68 רק אומר שבשנה הבאה הקמטים עוד יילכו ויעמיקו.