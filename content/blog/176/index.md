---
date: 2021-01-07 08:53:00+02:00
description: ???
source: https://www.haaretz.co.il/blogs/karenhaber/2021-01-07/ty-article/0000017f-f8fb-d318-afff-fbfb9f710000
tags: דעות
title: רק הגזען יכול?
---

במדינה מתוקנת [ביקור ראש ממשלה בערים ערביות](/news/health/2020-12-31/ty-article/.premium/0000017f-f313-dc28-a17f-ff37c9fc0000) לא היה מעורר שום דיון, כי ממילא הוא היה מגיע אליהן, ובמיוחד בתקופת בחירות. אבל בישראל, בה ראש הממשלה עומד בראש המחנה שמפלה את האזרחים הערבים והוא ראשון וראשון למשסים ולבידודה של החברה הערבית - לביקורים כמו אלה של בנימין נתניהו [באום אל-פחם ובטירה](/health/corona/2021-01-01/ty-article/.premium/0000017f-f478-ddde-abff-fc7d183b0000) יש משמעות רבה. באופן לא מפתיע, ובניגוד גמור למה שרצוי, מי שצריך למהר ולהפנים את הלקח הוא השמאל, בהנחה שיש כזה, בישראל. 

לא צריך להיות גאון כדי להבין שנתניהו של בחירות 2021 לא שינה את עורו, לא "גילה את האור" ולא הפסיק להיות גזען. הוא נשאר נתניהו והוא פועל איפה שהוא מזהה שהוא יכול לקדם את האינטרסים שלו - המרוכזים כרגע בבריחה ממשפט. במקרה הזה הרווח גבוה. על הפרק נמצאות כמה אפשרויות, שמבחינתו כולן טובות: פירוק אפשרי של הרשימה המשותפת, ובכל מקרה פרימה של הקשרים והאמון בה, ותוספת של שחקן חיזוק מתוך האופוזיציה בדמות מנסור עבאס; קריצה לציבור הערבי בניסיון למנף את "גאולת החיסונים" לטובת הבחירות; החלשת הלחץ על שינוי ממסדי וחוקתי בתמורה להשקעות עתידיות בחברה הערבית; צמצום דימוי הגזען כי לציבור יש זיכרון קצר ורף ציפיות נמוך. 

נתניהו לא השתנה והוא אינו רואה באזרחים הערבים בישראל חלק מקולקטיב ישראלי, להפך. גם בנאומו, במהלך אותו ביקור, הוא פנה לאזרחי מדינתו בגוף שלישי רבים – "הם". עבורו, לנצח הם יהיו "הם". 107 אזרחים נרצחו בשנה שחלפה בחברה הערבית, והשנה הנוכחית נפתחה במרחץ דמים, אבל עבור נתניהו "יש להם בציבור הערבי הרבה אתגרים". האתגרים האלה, מבחינתו, בכלל לא שלו ולא תולדה של מדיניותו בין היתר. 

זה אותו נתניהו שביום הבחירות לכנסת ה-20 דרבן את [היציאה לקלפי עם זעקת הקוזאק הנגזל](/news/elections/2015-03-23/ty-article/0000017f-e6e1-df2c-a1ff-fef1272d0000) ש"המצביעים הערבים נעים בכמויות אדירות" וביקש מתומכיו להצביע כדי "לשמור על מדינת ישראל". מאז, קמפיין הדה-לגיטימציה של נתניהו לערבים רק הלך והתגבר וכך גם היה סביב שלוש מערכות הבחירות האחרונות, [מחקיקת חוק הלאום](/news/politi/2018-07-18/ty-article/0000017f-db64-d3ff-a7ff-fbe4adbf0000) הגזעני והאנטי-דמוקרטי במפגיע ועד לצ'אטבוט של הליכוד שכלל את המענה האוטומטי "[הערבים רוצים להשמיד את כולנו](https://www.themarker.com/technation/2019-09-11/ty-article/0000017f-e784-df2c-a1ff-ffd5dd5f0000)". 

אני בטוחה שהציבור הערבי לא קונה את ההצגה של האדם שהביא עלינו את חוק הלאום, לא משנה כמה ימלמל על "בזכות ולא בחסד". אפשר לקוות שמלבד מנסור עבאס אף אחד לא קונה את ההצגה הזו, גם לא אם יקפוץ פתאום לנתניהו "גן ערבי" במשפחתו רגע לפני הבחירות, או אם ייצר ורסיה מקומית ל"הסכמי אברהם". מצד שני, השמאל כל-כך איכזב את החברה הערבית שפניית הפרסה של נתניהו בהחלט עשויה להעניק לו יתרון קל, מתוך הנחה תועלתנית גרידא שאם ממילא שום מפלגה יהודית לא התייצבה לצד המשותפת, גם כשזו עשתה פליק-פלאק לאחור ותמכה בבני גנץ, אז למה לא לנסות לרכוב על נתניהו? 

אבל, בתוך כל הציניות של שימוש בערבים, עת בליכוד מחבקים את עבאס ומדברים על אפשרות שיריון במקום ריאלי, ומרצ באקט מציל חיים ולמרות [הההתנגדות להפוך לרשימה יהודית-ערבית](/news/politi/2020-12-02/ty-article/.premium/0000017f-e766-d62c-a1ff-ff7f183d0000), כוללת בחמישייה הראשונה את [עיסאווי פריג' וג'ידא רינאווי-זועבי](/news/elections/2021-01-03/ty-article/.premium/0000017f-e9f0-df2c-a1ff-fff129a00000) - אפשר בכל זאת ממעוף הציפור למצוא נחמה. ההתנהלות הזו, על אף הציניות ולמרות שאינן מגיעות ממקום אמיתי של הכרה בשוויון אזרחי, היא תחילתה של לגיטימציה לשיתוף פעולה והיא מבקיעה בקע חשוב, גם אם קטן, בחומת הגזענות הישראלית שמידרה את החברה הערבית. הלכה למעשה, הפעולות הללו, גם אם הן מגיעות מהמקום הלא נכון, מוכיחות שהדרך היחידה עוברת דרך שיתוף פעולה עם האזרחים הערבים. 

לו רק השמאל היה דבק בשיתוף הפעולה יהודי-ערבי, לא זונח את החברה הערבית להתמודד לבדה, וניצב ללא פשרות לצדה ולצד נציגיה בכנסת - אפשר היה לקצור את הפירות כבר בבחירות הקרובות. אפשר היה לתת קול לכל-כך הרבה ישראלים שמאמינים שאפשר ורצוי להיות כאן בדו-קיום ושוויון. זה די עצוב שצריך גזען כמו נתניהו שיטה פתאום חסד לערבים, כדי שגם בשמאל יזכרו שאפשר. ביום שהשמאל יבין ששיתוף הפעולה הזה צריך להיות יום-יומי ולא למטרות קוששות מנדטים, אז יתחיל השינוי. בינתיים הוא משחק לפי החליל של נתניהו, שבמקרה עכשיו הולך לו סבבה עם ניגון ערבי. 

 עברו לתצוגת גלריהנתניהו בקופת חולים כללית בטירהצילום: תומר אפלבאום