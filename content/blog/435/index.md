---
date: 2018-09-20 13:51:00+03:00
description: ???
source: https://www.haaretz.co.il/blogs/karenhaber/2018-09-20/ty-article/0000017f-f8a3-ddde-abff-fce774460000
tags: דעות
title: כשהימין לא מוצא על מה לבקש סליחה בכיפור, חוץ מעל "השמאל"
---

אשמנו. בגדנו. גזלנו. דיברנו דופי. 

העוינו. והרשענו. זדנו. חמסנו. 

טפלנו שקר. יעצנו רע. כיזבנו. לצנו. 

מרדנו. ניאצנו. סררנו. עווינו. 

פשענו. צררנו. קישינו עורף. רשענו. 

שיחתנו. תיעבנו. תעינו. תעתענו. 

במפתיע, או שלא, 24 החטאים המצוינים בווידוי קטן שעליהם יהודים מבקשים מחילה מאלוהים ביום הכיפורים, הם חטאים שאינם קשורים למצוות שבין אדם לאלוהיו או לעולם הדתי, אלא לחברה - מהמשפחה ועד הקהילה הרחבה יותר. הרעיון שעומד מאחורי הווידוי יפה - לראות את סבלו של האחר ולהכיר בו וגם באחריות האישית למצבו. התיקון אינו רק ברמת הפסתו של האחר אלא ממוקד דווקא ברמת התיקון העצמי, כלומר ההכרה באחריות היחיד על מה שקורה סביבו והניסיון האקטיבי לתקן. 

אינני אדם דתי, אבל הרעיון של תיקון עצמי ששם את האחריות האישית במרכז, הוא, בעיניי לפחות, רעיון מחבר. לא משנה מאיזו סיבה מאמצים את דרך חיים הזו, או שזו פעולה השמורה ליום אחד בלבד בשנה, יש בה משום מכנה משותף רחב לבני האדם על פיסת האדמה הזו. מיותר לציין שבפועל כל החרטה והכפרה מתרגמים בימינו ל"חארטה" ו"כפרה" (במלעיל), או בתרגום לטור דעה: מס שפתיים השמור ל-24 שעות בלבד. שהרי מן המפורסמות היא שמי שמבקש סליחה בכיפור וצם צום "מועיל" יחטא כל השנה, מי שידבר על "אהבת חינם" ליום אחד יזכה בשנאת חינם בכל היתר. 

השנה נקבע תקדים בגדר "מתחילים את כיפור בהסתה כי השמאלנים כפרתנו", או משהו. בערב יום כיפור שיתפה העיתונאית קרוליין גליק בפייסבוק (מאז הספיקה למחוק את הסטטוס), קולאז' מרתק שכולו פרשנות ישראלית עכשווית ל"ווידוי קטן". על מה מתוודים? על החטא הקיומי המכונה "שמאלנות", "התנגדות לכיבוש", "קידום זכויות אדם" ו"אמונה בפתרון שתי מדינות" ועל התקווה שאלוהים יסלח כי כנראה לימנים כבר נמאס לקוות שהשמאל יתפקח, עכשיו זה בידי שמיים. 

מה בקולאז'? על בסיס 24 החטאים - 24 תמונות של שמות ארגונים חברתיים, ארגוני זכויות אדם, ארגוני שמאל ודמויות ציבוריות ביניהן: נשיאת בית המשפט העליון אסתר חיות; המשנה ליועץ המשפטי לממשלה דינה זילבר; האלוף יאיר גולן; נשיא בית המשפט העליון לשעבר אהרן ברק; אנשי התקשורת רינו צרור ורזי ברקאי; אנשי שמאל כמו השחקנית אורנה בנאי, דין יששכרוף, אבנר גבריהו, עיתון "הארץ", המכון הישראלי לדמוקרטיה ואפילו ליאור שליין, שכל חטאו סאטירה, השתרבב פנימה. 

הקולאז' שהעלתה גליקהקולאז' ברור - זֶה חֲלִיפָתִי, זֶה תְּמוּרָתִי, זֶה כַּפָּרָתִי. מה השמאל? אם כל חטאת. במדינת ישראל אשר בממלכת יהודה אם יש משהו לענות בו את נפשותינו, אם יש חטא שעליו יש לכפר - זה חטא השמאלנות. אבל עם הנצח לא ירא מדרך ארוכה, בעזרת חיזוק הזהות היהודית עוד תתקרב הגאולה, ואם השמאל לא רואה את האור, הוא עוד יראה כי מה שלא הולך בכוח - ילך ביותר כוח. הרי נתניהו כבר הסביר שרק אומות חזקות שורדות, חבל שספרטה נמלטה מזיכרונו של בן ההיסטוריון. 

זה לא עניין של חופש ביטוי. הקולאז', שבאבחת תוכנה הפך רעיון של התבוננות פנימית להסתה, נמצא בגבולות חופש הביטוי, אבל הוא [בבואה של הלוך רוחות עכשווי](/blogs/einatkedem/2018-09-19/ty-article/0000017f-f89f-ddde-abff-fcff700c0000). הוא התגלמות ההקצנה בדעות, הוא לב לבו של צמצום הפלורליזם המחשבתי, עוד נקודה במסע הדה-לגיטימציה נגד השמאל, בדרך לנקודת האל-חזור. הנה החטא הישראלי במלוא הדרו - התפישה המעוותת שאופוזיציה היא אויב מבית במקום ציבור די גדול שמחזיק בדעות אחרות ולגיטימיות. 

לא על השמאל צריכה ישראל לכפר. החטא של ישראל טמון בעובדה שהפכה למדינה כל כך חלשה שדעות אחרות מדעות השלטון נתפשות כבעיה; למדינה כל כך עלובה שההסברה הפכה [לעוד "חזית" בה מתים "גיבורים"](/blogs/ariana/2018-09-17/ty-article/.premium/0000017f-f27b-df98-a5ff-f3fff7100000); למדינה כל כך שונאת שמסמנת אויבים מבית כי היא לא מסוגלת להסתכל במראה. קולאז' "חטאי המדינה" הוא פניה של המדינה ומי שחתום על קווי המתאר הוא לא אחר מאשר ב. נתניהו. ההיסטוריה ממשיכה לרשום.