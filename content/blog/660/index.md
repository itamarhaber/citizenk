---
date: 2016-10-30 10:53:00+02:00
description: ???
source: https://www.haaretz.co.il/food/cookingwithkids/2016-10-30/ty-article/0000017f-f8f9-d2d5-a9ff-f8fda15a0000
tags: בישול
title: כדורי שוקולד שערורייתיים
---

שבת בבוקר שתי ילדות חמודות מסיימות משחק קופסה בסלון ומתארגנות לצאת לגינה. כמבוגר אחראי די ברור לי שהחזרה תגרור ארוחת בוקר והאני שבתוכי זועק "לא עוד פנקייקס". מכיוון שהנחיצות היא אם ההמצאות אני מציעה להכין כדורי שוקולד, שזה גם עיסוק, גם ציפייה וגם מחייב ארוחת בוקר טובה לפני, אבל יותר מכל זה פוטר אותי מלזרוק את עוגיות השקדים הטעימות ששכחתי לאטום ואיבדו את הקראנצ'. 

כל הרעיון של כדורי שוקולד תמיד נראה לי כמו גרסת הקינוח "לא לזרוק אוכל" של האמא היהודייה, שהוא רעיון מכובד ומצוין בפני עצמו. אבל בהינתן השאלה האם לזרוק עוגה או להכין ממנה עוד קינוח, האפשרות הראשונה תמיד נראתה לי בחירה טובה יותר. אגב, באמור אין משום הודאה בחוסר שיקול דעת. 

תערובת כדורי שוקולד זה בעיקר קל ולא ממש מלכלך. בנוסף, אם יש ילדים ישנים זה גם לא עושה רעש שעלול להעיר אותם וזה גם מספיק קל כדי שילדים יעשו אותם לבד ורק מצריך השגחה. לגבי הגלגול שלהם לכדורים, ובכן יש טענה שילדים מתים על זה. אני בטוחה שזה תופס על חלק מהילדים, אבל אני מגדלת שלושה ואף אחד לא ממש התלהב מזה לאורך זמן, רוצה לומר כדור-שניים. 

הילדות נגשו במרץ למשימה, ערבבו, הוסיפו, הכניסו למקפיא ויצאו לגינה. נותרתי לבד עם קפה ומחשב והתהייה מאיפה באמת הגיעו כדורי השוקולד. באופן תמוה, ממש כמו קרובי משפחתם האציליים – [הטראפלס](/food/pazit-asulin/2012-05-13/ty-article-recipe/0000017f-dc73-db5a-a57f-dc7bbf0a0000), גם עברם של כדורי השוקולד לוט בערפל ואין שום סיפור על "איך הומצאו כדורי השוקולד". כדורי שוקולד שונים צצו בכל מקום במאה ה-20, אבל ייתכן שההיסטוריה הידועה הארוכה ביותר של כדורי השוקולד מוצאה בשוודיה. 

בלי להעליב את השוודים (בכל זאת, יאיר לפיד עושה את זה טוב ממני) - עם היסטוריה קולינרית יחסית דלה, די עצוב שהשוודים לא המציאו איזה פטנט או לפחות דאגו שההיסטוריה תזכיר אותם כמולדת הקינוח שילדים אוהבים להכין. אז שם בכלל קראו לזה negerballs, כדורים שחורים. היום כבר לא משתמשים בכינוי הזה כי פוליטיקלי קורקט אתם יודעים, אבל תכל'ס לא הייתה לזה שום נימה גזענית. בכדורי השוקולד השוודים יש שבולת שועל ואפילו קפה, אבל הגלגול בקוקוס לבטח הגיע משם. בכל מקרה בכדורי השוקולד השוודים אין עוגות שדינן למות יום למחרת. אני תמיד העדפתי את גרסת העוגיות, נניח זו שכאן. 

**כדורי שוקולד (כ- 40 כדורים)** 

**המצרכים:** 

300 גרם של פירורי עוגה או עוגיות 

100 גרם אגוזי מלך טחונים דק 

3/4 כוס חלב 

3 כפות סוכר (אפשר גם שלוש שקיות סוכר וניל) 

1 כפית תמצית וניל 

100 גרם חמאה 

200 גרם שוקולד מריר שבור לחתיכות 

רבע כוס קוקוס טחון (לא חובה) 

**איך מכינים?** 

מפוררים את העוגה או את העוגיות ומכניסים קערה, מוסיפים את האגוזים ומערבבים. 

מחממים בסיר את החלב עם הסוכר והווניל תוך כדי ערבוב. כשהחלב חם, להוסיף את השוקולד והחמאה ולערבב עד לקבלת תערובת אחידה ומבריקה. להוריד מהאש. 

לשפוך את פירורי העוגיות והאגוזים פנימה ולערבב היטב. להעביר לקערה, לכסות בניילון נצמד ולהכניס למקפיא לחצי שעה עד שעה. זהו כל מה שנשאר זה להוציא בזמן ולגלגל כדורים. 

כעת, אם רוצים, ניתן לגלגל אותם אחר כך גם בקוקוס או בסוכריות צבעוניות, אבל תכל'ס אין שום סיבה. להכניס למקרר לעוד כחצי שעה ולהגיש. אבל זה כדורי שוקולד מותר גם לא להתאפק.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)