---
date: 2017-11-09 14:11:00+02:00
description: ???
source: https://www.haaretz.co.il/food/cookingwithkids/2017-11-09/ty-article/0000017f-f8d3-d318-afff-fbf38eda0000
tags: בישול
title: לזניה ששווה להיות צמחוני בשבילה
---

שום דבר בשאלה התמימה, "הזמנתי לך אוכל צמחוני לסוף השבוע, זה בסדר?", אינו מסגיר את הדרמה שהתחוללה מאחורי השאלה, כמו ששום דבר בתשובה, "מצוין," אינו מוסיף. השאלה הזו גם לא סותמת את הגולל מעל התהייה האקזיסטנציאלית שמרחפת על פני הבית - האם המרכזית הופכת לצמחונית? התשובה נותרה בעינה – אולי.

תכל'ס זה ממש לא משנה. כמורדת בזכות התיוג, אני שונאת להיות משויכת לאסכולת אוכל כזו או אחרת ולשאלה איזו אכלנית אני, התשובה האהובה עליי היא "אכלנית אוכל טעים" ואני חושבת שהמרכזית נוטה לאמץ את התואר. תכל'ס לא נושא לדיון, אבל את הצאצאים הזכרים זה משום מה מאוד מטריד, אך לעת עתה הם יצטרכו להימנע מלתייג והמרכזית תעשה כאוות נפשה.

כך או אחרת, יצאה המרכזית לנופש ומכיוון שהנחתי שהאוכל הצמחוני לא יהיה להיט, החלטתי לפצות בלזניית ירקות עם השיבה הביתה. ללמדה שגם לצמחונים מגיע ארוחות משלהם ולא רק תוספות. מפזזת לה המרכזית בחזרה הביתה ומכריזה – קודם אתקלח. אלא שניחוח הלזניה מחזיר אותה למטבח, המקלחת תחכה. "עם לזניה כזו שווה להיות צמחוני", מסכמת הבלרינה.

בערב חוזר הבכור, "יש לזניה!", מכריזה המרכזית. מגיע בכור בעיניים נוצצות למטבח ולא מבין. "אבל, אמא, בלי בשר זאת לא לזניה". לא הספקתי לענות, כי המילה האחרונה ניתנה למרכזית - "אז זהו שכן וזה הרבה יותר טעים". 

**לזניה צמחונית (תבנית מאורכת 10X31)**

**מה?**

8-10 עלי לזניה

50 גרם פרמזן (אפשר גם מוצרלה או גרוייר)

**למילוי:**

300 גרם תפרחת ברוקולי חתוכה

2 עגבניות

1 בצל גדול קצוץ לקוביות

5 שיני שום פרוסות לפרוסות

1 חציל (אפשר במקום חבילת פטריות, 200 גרם תפרחת כרובית, או כל ירק אחר)

2 קישואים קלופים וחתוכים לקוביות

קופסא קטנה של רסק עגבניות

מלח, פלפל, אורגנו

צרור גבעולי פטרוזיליה קשור

שמן זית

1/4 כוס מים

**לרוטב בשמל:**

50 גרם חמאה או רבע כוס שמן

2 כפות גדושות של קמח

1 כוס חלב

**איך?**

**מילוי ירקות**

החצילים לוקחים הכי הרבה זמן וזקוקים לתשומת לב ולכן נתחיל איתם. שוטפים היטב את החציל, קוטמים את קצהו ואז חותכים לקוביות או מלבנים בוזקים המון מלח ובקערה גדולה נותנים לחצילים להגיר נוזלים רבע שעה לפחות. מספיגים את הנוזלים: יש שעושים זאת עם נייר סופג ויש השוטפים את החצילים במים ומייבשים.

מניחים את החצילים על נייר אפייה בתבנית תנור ומורחים במעט שמן זית מכל הצדדים. אופים את החצילים בתנור שחומם ל-180 מעלות כרבע שעה על צד אחד, הופכים לצד הנגדי ומכניסים לתנור לעוד 10 דקות. ניתן גם לטגן את החצילים בשמן במחבת נפרד, זה מהיר יותר מהתנור אך גם מלא בשמן.

בזמן שהחצילים בתנור חולטים את העגבניות – מחמימים על אש בינונית סיר קטן ובו מים רותחים ומומלחים, מכניסים את העגבניות ל-5 דקות ומוציאים אותן מהמים בעדינות, אחרי שיתקררו קל לקלף אותן ולחתוך לקוביות.

במחבת גדולה מחממים שמן זית בכמות המספיקה לכיסוי התחתית, כאשר השמן חם מכניסים את קוביות הבצל ומטגנים עד להזהבה.

ממליחים את הקישואים החתוכים, מוסיפים לבצל ומטגנים קלות עד שצבעם של הקישואים מתחיל להשחים ואז מוסיפים את הברוקולי והשום, מטגנים מעט ומוסיפים את החצילים והעגבניות החתוכות לקוביות, מערבבים, מתבלים, מוסיפים את רסק העגבניות והמים ומביאים לרתיחה. כאשר הרוטב מבעבע מוסיפים את צרור עלי הפטרוזיליה ומכסים לבישול על להבה נמוכה למשך כרבע שעה. מסירים מהאש ומוציאים את הפטרוזיליה.

**רוטב בשמל**

בסיר קטן מחממים את השמן או ממיסים את החמאה. מוסיפים את הקמח ומערבבים על להבה נמוכה כ-3 דקות תוך ערבוב מתמיד. מסירים מהלהבה ושופכים פנימה לאט ותוך ערבוב מתמיד את החלב. מתבלים במלח ופלפל ומחזירים לאש, מערבבים כל הזמן ומביאים באיטיות להרתחה, מנמיכים את הלהבה ומערבבים עד שהרוטב סמיך דיו. מסירים מהאש.

**הרכבה**

מבשלים את עלי הלזניה לפי ההוראות על האריזה, כלומר במים רותחים ומומלחים במשך כ-5 דקות.

שופכים שכבה דקה של רוטב בשמל על תחתית התבנית, מניחים מעליו דפי לזניה לכיסוי. שופכים מעל שכבה של ירקות (כשליש מכמות הירקות), מכסים בדפי לזניה ושוב בשכבת ירקות ולשכבה השלישית – דפי לזניה, את הירקות שנשארו ועוד שכבת עלי לזניה מלמעלה. מערבבים את הגבינה עם רוטב הבשמל ושופכים מעל לכיסוי מושלם.

מכניסים לתנור שחומם מראש ל-180 מעלות לכחצי שעה, מחלצים מהתנור, מצננים 3 דקות ומגישים.