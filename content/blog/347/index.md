---
date: 2019-08-11 10:19:00+03:00
description: ???
source: https://www.haaretz.co.il/blogs/karenhaber/2019-08-11/ty-article/0000017f-f8d1-d887-a7ff-f8f58c650000
tags: דעות
title: אינפלציית דמוקרטיה כשאין דמוקרטיה
---

כמה שאנחנו אוהבים להתהדר בתואר "הדמוקרטיה היחידה במזרח התיכון". בכלל, השימוש במושג דמוקרטיה הוא כל כך אינפלציוני - כולם מדברים דמוקרטיה. העובדה שעד 1976 הונהג שלטון צבאי על אוכלוסייה אזרחית ומ-1967 מוחזקים שטחים כבושים ואוכלוסייה אזרחית כקלף מיקוח לא באמת מפריעה לטיפוח "תודעת הדמוקרטיה". אלא שתודעת הדמוקרטיה ותודעה דמוקרטית שונות בתכלית. למעשה, הראשונה מכרסמת בשנייה שספק אם אי פעם שכנה פה.

יתרה מכך, תודעת הדמוקרטיה כוזבת. היא מתחזקת תדמית של דמוקרטיה כשבפועל הדמוקרטיה מתרוקנת מתוכן ונסוגה. זה מה שקורה כשהדמוקרטיה מבוססת על תהליך או מנגנון ואינה נבחנת בערכיה. תודעה דמוקרטית מושתת על מהות, על ההבנה של מורכבותה ועל הצורך להגן על ערכים ולא רק לשמר מנגנונים. אלא שתודעת הדמוקרטיה אצלנו חלולה. היא רואה בדמוקרטיה סדרה של הליכים פרוצדורליים בלבד ולכן מאפשרת שימוש לרעה בהם למטרות שחלקן אנטי דמוקרטיות.

מאחר שהדמוקרטיה נתפשת כסוג הממשל המקובל ביותר בעידן המודרני במדינות המפותחות, "מוכרים" לעם דמוקרטיה כפרקטיקה כדי להוסיף ולשמור על מבנה מינימלי החוסה תחת ההגדרה "דמוקרטי", אך למעשה לעקר אותו ממהות. זה לא ייחודי לישראל, אבל לאור השסעים המובנים בחברה הישראלית, זה הרבה יותר קל, בעיקר כשהתעמולה מייצרת איום, מוחשי או שלא, כל הזמן.

תודעת הדמוקרטיה נחה על זרי הדפנה המיוחסים לדמוקרטיה מבלי בעצם לפעול לאורה. כך הופכת הדמוקרטיה לתרשים זרימה פשוט: הציבור הולך לבחירות, תוצאות הבחירות משקפות את רצון העם ועל פי זה יישק דבר. אלא שזה אינו מבחנה של הדמוקרטיה. ההיסטוריה כבר רשמה כישלונות מפוארים של מדינות שבמסווה של הליכים דמוקרטיים עיקרו את הדמוקרטיה מתוכן.

 עברו לתצוגת גלריהיידוי אבנים לעבר כוחות צה"ל סמוך לרמאללהצילום: MOHAMAD TOROKMAN / רויטרס משום שהשלד הדמוקרטי נשאר, קל לשאול "איפה הפגיעה בדמוקרטיה" וזו מתרחשת מתחת לפני השטח. טענות על פגיעה בדמוקרטיה נענות ב"יש לכם את חופש הביטוי", אבל הבעיה אינה היעדרו של חופש הביטוי אלא צמצום הפלורליזם, צמצום המרחב של "הדעות המותרות". מה שקורה היום הוא שבשם הדמוקרטיה ו"רצון הציבור" מושתקות דעות אחרות, כשבעצם כל מהותה של הדמוקרטיה היא שמיעת האחר והחלפת דעות, או תחרות בין דעות.

דמוקרטיה יכולה להיות שמרנית או ליברלית והתחרות הפוליטית בין ימין לשמאל, או בין אידאולוגיות - היא נשמת אפה. אבל דמוקרטיה לא יכולה להיות כלי להשליט תפישת עולם ולסתום פיות. דמוקרטיה היא המוכנות והיכולת להכיל מגוון עצום של דעות, כל עוד אין בהן פגיעה באחר, ולראות בכולן חלק בלתי נפרד מהחברה, בטח שלא מעשה בגידה. השיח שקיים היום בישראל מוכיח עד כמה פשו בה חוסר הסובלנות, האלימות, התוקפנות והשנאה.

השימוש במושג דמוקרטיה כמו בכיסוי לבית בשיפוצים לא יכול לכסות על התהליכים שמתרחשים בחברה ומכים ביסודות המשטר ללא רחם. בכל זאת, נוח לא להבחין בהם. למדנו לקבל את העובדה שהרשות המבצעת הפכה למפלצת לא מאוזנת השולטת ביד רמה ברשות המחוקקת, שעברה סירוס ועקירת שיניים וכבר שנים אוכלת בכפית את הדייסה שהראשונה מבשלת.

יותר ויותר אנשים קונים את הספין שבג"ץ חורג מסמכויותיו. הם לא מבחינים בכך שזהו הכשכוש בזנבו של הכלב. המתקפה על בג"ץ נובעת מהעובדה שהוא המחסום היחיד שנותר להגנת האזרח וזכויות אדם בישראל. למעשה, בג"ץ הוא הרשות המוחלשת והמוגבלת ביותר בין שלוש הרשויות אך הוא נתפש כמי שמאיים על "רצון העם", עוד מושג מכובס שמבטא בעצם את "רצון השליט". בלי בג"ץ - אין הגנה מהותית על שום מיעוט. זה לא אינטרס ציבורי, בטח לא דמוקרטי.

אנחנו עדים ליותר ויותר תופעות של גזענות, שנאה ולאומנות בחברה הישראלית ואלה אינם מאפיינים של חברה בריאה. בשיטתיות מונף פגיון "שלטון הרוב" על כל ערכי הליבה של בדמוקרטיה ועל זה גדל כבר דור שלם. לא תודעה דמוקרטית, לא הכרה בזכויות המיעוט, פלורליזם וזכויות אדם, רק "שלטון הרוב" המשרת מטרה שלא היתה מושגת אחרת באף קנה מידה מוסרי - לכבוש, לכנות עצמנו "דמוקרטיה" ולגרום לה להירקב מבפנים.