---
date: 2020-05-07 07:00:00+03:00
description: ???
source: https://www.haaretz.co.il/blogs/karenhaber/2020-05-07/ty-article/0000017f-f8f0-d460-afff-fbf6800a0000
tags: דעות
title: גם לשגרה חוזרים בפרטאצ'
---

"אסטרטגיית יציאה", "קפסולה", "מתווה" - המון מלים נזרקות לחלל האוויר, אך מרוב מלים אין שום הנחיה ברורה לאופן החזרה לשגרה ואנחנו, האזרחים, נותרים בעיקר עם סימני שאלה. מאכילים אותנו בספינים מדובררים עד זרא ומשאירים אותנו בסופו של דבר בחוסר ידיעה עטוף במלל שלא אומר דבר. נראה כי לכפפות ולמסכה נוסף אביזר חובה נוסף - סכי עיניים, כזה שמלבישים על ראש הסוס, כך אנו מובלים מבלי לראות לצדדים אבל סוללים את הדרך שעגלה, או שמא נאמר האלונקה. 

אחרי כמעט חודשיים שבהם היינו סגורים (לפחות אלה מאיתנו שנענו להנחיות), מבודדים ומרוחקים, אנחנו אמורים כעת לחזור לשגרה שהיא בוודאי לא זו שהורגלנו אליה לפני מגפת הקורונה. שגרה כלשהי. לא ברור בדיוק מהי. זה לא שאנחנו לא מבינים את התוכנית - אין תוכנית. זאת המציאות העגומה. הבולטות של הקורונה בתקשורת יורדת והולכת. היא מתפוגגת כמו שאנו מקווים שהקיץ יעשה לנגיף. נדמה שהכל מתכוונן למעבר לחיים שאחרי הקורונה, אבל אף אחד לא מבין איך הם ייראו, כשבעצם בשלב הזה כבר היינו צריכים להיות עם מסמכים ולוחות זמנים שנותנים תשובות לשאלות הקיומיות שמטרידות את כולנו. 

תקופת הסגר הארוכה נתנה למדינה הזדמנות מצוינת לייצר תוכנית פעולה בעלת מספר אפשרויות, בהתאם לתרחישים שונים בכל אחד מהענפים במשק. תוכנית שתאפשר מרווח ביטחון ותרחיב ככל שניתן את אלמנט הוודאות. אבל הממשלה הישראלית נותרה במצב תגובתי, ללא מדיניות סדורה, וזו הסיבה שההחלטות מתפרסמות ואז מתגלה כי התקבלול בלי תכנון מוקדם או מחשבה, ושוב מרבית הציבור נותר עם יותר שאלות מתשובות. 

המצב הכאוטי במשרד החינוך הוא בסך הכל מיקרוקוסמוס לנעשה בכל הענפים במשק. במצב של חוסר ודאות רב-תחומי שכזה, חובתה של המדינה ליצור תשתית ליציאה בטוחה, הגיונית ומשוללת אינטרסים מלבד ביטחונם של האזרחים, מצבם הרפואי והכלכלי. זה לא בלתי אפשרי, ולראייה [המתווה שהציגה אתמול (רביעי) עיריית תל אביב](https://www.themarker.com/coronavirus/2020-05-06/ty-article/0000017f-dec5-d3ff-a7ff-ffe5091f0000) לפתיחת מסעדות. אין ספק שהקורונה מחייבת התאמות, אבל ללא החלטות יוזמות, שקולות, גמישות לשינויים - נמצא את עצמנו מגיבים ללא שליטה. 

אי אפשר לומר כי משבר הקורונה מנוהל. מאז אמצע מארס הכל נעשה באופן מאולתר והפתרונות, או יותר נכון "השליפות מהמותן" בהתאם. הכל פרטאצ'. אם הוא יצליח - הקרדיט לבנימין נתניהו. אם לא - יהיה כבר את מי להאשים. הקורבן בכל מקרה הוא אנחנו. יותר ממיליון מובטלים, עלייה בשיעור האלימות במשפחה, משקי בית בסחרור של אשראי, עצמאי שהתאבד ועצמאים ששומעים על מענקים בפעימות אך רואים הודעות השגיאה בעת שהם מנסים לתבוע את המגיע להם באתר רשות המסים. עוד משפחות ירדו אל מתחת לקו העוני, מערכת חינוך לא מתפקדת, וכל זה עוד לפני שדיברנו על חוסר הוודאות הכלכלית והפוליטית. העיקר שפתחו קניונים ומלונות וכבר מתפרסמות בעיתונים כתבות על איך לתכנן את חופשת הקיץ. 

כשהייתי אמא צעירה, אחת מחברותיי הטובות הצליחה לגרור אותי להרצאה בנושא הורות וגבולות. היה שם הרבה מלל שידעתי שלא אטרח לזכור לעולם, אך היה גם דימוי אחד שהוכיח עצמו כמדויק: בהורות, ממש כמו על הכביש, האור הצהוב ברמזור הוא המסוכן ביותר. כשהאור ירוק או אדום ברור לנו מה אנחנו אמורים לעשות, אבל אור צהוב משאיר את ההחלטה פתוחה. זה המרחב האפור שגורם לכל הטעויות האפשרויות - הוא אף פעם לא יפעל כמתוכנן. 

בשבועיים האחרונים המשפט הזה הולך איתי. בעצם אף אחד לא ממש יודע מה זה אומר "לחזור לשגרה" ושום דבר ממילא לא נראה הגיוני. הנחיות מפורסמות כלאחר יד, ברגע האחרון, תוך דיווחים בלתי פוסקים על לחצים מאחורי הקלעים, שמועות על אינטרסים ובעיקר תחושה של חוסר ביטחון. אם ניתן היה לומר שכמו שהדברים נראו בהתחלה, ישראל עברה את החלק הראשון של המשבר יחסית טוב, הרי שעכשיו זה מרגיש שאנחנו חיים בתוך פארודיה, שלא לומר פארסה. אין מנהיגות, יש בעיקר ציבור מבוהל שאינו דורש דין וחשבון.