---
date: 2017-05-17 09:48:00+03:00
description: ???
source: https://www.haaretz.co.il/blogs/karenhaber/2017-05-17/ty-article/0000017f-f8ab-ddde-abff-fcefe00a0000
tags: דעות
title: איך לגדל אחים טובים?
---

כבר התוודיתי בעבר שאני לא אוהבת לכתוב על חינוך ביתי או הורות, מעבר להצצה שזה מאפשר לחיי, שהבחירה בחינוך ביתי הפכה אותם למעט יוצאי דופן, יש לקוראים לעתים את ההרגשה שהבחירה שלי מהווה כתב אישום לגבי דרכם, ולא כך היא. אבל בשבוע שעבר הזדמן לי לקרוא [טקסט על אחים](/blogs/talipeleg/2017-05-11/ty-article/0000017f-f897-d887-a7ff-f8f72ca20000) עם טרמינולוגיה שלא היתה מביישת תיאור פשעים נגד האנושות. מריבות בין אחים היא עוד פרקטיקה שלמדנו לקבל כאילו היתה גזירת גורל, וכרגיל אני מפקפקת. 

תחרות בין אחים היתה מאז ומעולם, הניעה מהלכים היסטוריים רבים והפכה למושא כתיבה של רבים. היא חלק בלתי נפרד מהמארג המשפחתי ודפוס היחסים נקבע על ידי גורמים רבים חלקם אישיים וחלקם פועל יוצא של אורח חיים, תפיסות עולם וגם אופן הגדרת התפקיד של כל אחד מבני המשפחה והדרך בא התפקיד מתבצע בפועל. אלה המון משתנים ולכן, כמו בדברים רבים אחרים, אין מתכון אחיד שמתאים לכולם. 

השאלה היא איך מנתבים את המצב ופה תפקידם של ההורים הוא מרכז הכובד. אנחנו טועים לראות במשפחה תא חברתי הומוגני, זה נכון, בהשוואה לקבוצות חברתיות גדולות יותר, אולם במיקרו-קוסמוס של המשפחה זו טעות. בתוך המשפחה כל חבר נושא כמה תפקידים, האינטנסיביות והאינטימיות גדולה מכל מערכת חברתית אחרת, ולמרות שהיעד משותף, יש לכל פרט גם את היעדים שלו והדרך לאזן בין כולם מוטלת על ההורים. תפקיד לא פשוט שנעשה אף יותר מורכב בעידן בו הזמן המוקדש למשפחה הוא מועט יחסית. 

ברגע שיש לך יותר מילד אחד, הורות אחת כבר לא קיימת. מערכת יחסים עם כל ילד מושתתת על אותם קווי יסוד, אך המציאות מוכיחה שעם כל ילד אתה הורה קצת אחר, מערכת היחסים קצת שונה. אבל מערכות היחסים המקבילות האלה, הדומות והשונות כל כך, אינן מתנהלות בוואקום, או תחת חיסיון, ולא ניתן שלא להבחין בשוני. ההבדלים ביחסים עם כל ילד, שאינם נעלמים מעיני המשתתפים האחרים, גם מבנים במידה רבה את מערכת היחסים בין שאר חברי המשפחה. זה הגיוני וטבעי, אך מצריך מודעות ועבודה עדינה של כיוונון והתאמה. 

התפקידים בתוך המשפחה קבועים, אבל גם דינמיים ביותר ותלויים במשתנים נוספים כמו מיקום הילד במשפחה, אופי, גיל, התמודדות עם מצבים שונים בחיים. היכולת שלנו להתמודד עם השינויים תלויה מאוד בארגז הכלים שלנו ובזה שאנחנו מעניקים לילדים. ישנם דברים שאנחנו יכולים לשנות וישנם דברים שאנחנו צריכים לדעת לקבל או להתמודד איתם והיכולת הזו שלנו משפיעה מאוד על מערכת היחסים גם בין האחים. 

כשמסתכלים על מערכות יחסים בין אחים ניתן להבחין לרוב במעין נדנדת תפקידים, כאשר ילד אחד הוא בתקופה "המרדנית", אחיו/אחותו ייקח/תיקח את תפקיד הילד "הטוב והאחראי". תעירו לאחד שהוא לא מכין שיעורים, אח אחר יפתח מחברת. זה יוצר מעגל קסמים של תיוג והשוואה שמזין את עצמו. הרי מה יותר טבעי מלהשוות בין אחים? אלא שההשוואה הזו יכולה להזין יריבות או תחרות בריאה בין האחים, שבסך הכל מתחרים על אותו משאב מוגבל – תשומת הלב ההורית. 

השוואה היא כלי נהדר ובעייתי כאחד, יש בה פוטנציאל ליצר שינוי, אלא ששינוי זה יש בו פוטנציאל חיובי ובה במידה שלילי. השוואה בין ילדים היא טבעית, אך יש לה מחיר אם היא נעשית לא נכון. השוואה יכולה ליצר יריבות ורגשות שליליים. אחים לא אמורים להיות יריבים, להפך ביכולתם להיות החברים הכי טובים לכל החיים. לא סתם המילה אחווה בהגדרתה מבטאת סוג של קירבה אולטימטיבית. 

הורים אמנם אינם המשתנה היחיד במשוואה, אולם ההתנהלות ההורית היא מה שמתווה בעיקר אם הקשר בין האחים מבוסס על תחרות בריאה או יריבות. היכולת לפורר אפקטים שליליים או ליצור אותם היא תלוית ההתמודדות ההורית. 

כאשר התא המשפחתי מנוהל כמו מערכת אקולוגית שמצריכה את כל חלקיה על מנת ליצור ולהתקיים ולא לפי הכלל של "החזק שורד", מערכות היחסים בין האחים מנווטות לשיתוף פעולה, לאחריות הדדית ולביסוס קשר חברי וטוב. זה לא אומר שאין ריבים, אלא שיש לילדים כלים אחרים לפתור את הבעיות. 

בכל מחלוקת, בחיים המשפחתיים ובכלל, יש פוטנציאל לעבור לשלב של הפעלת כוח, היא לא תגיע לשם אם מראש שני הצדדים יוצאים מנקודת הנחה שיתוף פעולה רווחי יותר לשני הצדדים. אם אנחנו כהורים לא מאפשרים אלימות, מייצרים סביבה בה ברור לכל הצדדים ששיתוף פעולה הוא אינטרס ובה בעת נותנים כלים כדי לפתור מחלוקות ומהווים דוגמא בעצמו, לא מגיעים למצב בו מחפשים פתרונות לילדים ש"כמעט רוצחים זה את זה", כי הם פשוט לא מגיעים לשם. כי גם במשפחה, ממש כמו בפוליטיקה או בכל תחום אחר, המנהיגות באה עם אחריות להניע את המערכת קדימה במינימום עימותים ומקסימום שיתוף פעולה.