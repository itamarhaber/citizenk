---
date: 2021-03-30 15:58:00+03:00
description: ???
source: https://www.haaretz.co.il/family/homeschooling/2021-03-30/ty-article/.premium/0000017f-f8d2-ddde-abff-fcf7e47f0000
tags: חינוך
title: אין דבר כזה דרקונים. האמנם?
---

כשהבכור היה צעיר, התגלגל לידינו הספר "דרקון, אין דבר כזה", שמיועד לכאורה לקורא הצעיר, אך מכוון למעשה למקריא. זהו ספר הדרכה להורים המרחיב בעניין הכלל הראשון בהורות, אפילו בחינוך: בעולם הילדים, ולא רק, יש "דרקון". אנחנו רק צריכים לראות אותו, ועד שלא נראה - הוא ימשיך לגדול. זהו הסוד להורות אם תרצו - לראות את העולם לא רק מתוך הרציונליזציה שלנו כבוגרים, אלא גם מנקודת מבטו של הילד. מדובר בתרגיל מחשבתי לא פשוט כי הוא לא ממש טבעי לנו.

העובדה שהורות לא מגיעה עם מדריך, הכשרה ומבחן, אינה חדשה. בעבר הלא רחוק החברה האנושית הכילה מין הדרכה מובנית, אם כי בעיקר נשית, משום שילדות מגיל צעיר כבר היו חלק מ"שבט נשי". העידן המודרני יצר מצב בו אנחנו לומדים להיות הורים בעיקר מתוך הלמידה שלנו מההורים שלנו ותוך כדי תנועה.

אני מודה שלא ממש הקדשתי מחשבה לגבי ההורות לפני שהפכתי לאמא. אורח החיים המודרני לא מאפשר לנו להכיר את התפקיד לאשורו, לפחות לא לפני שאנחנו מנסים לחזור לאיזושהי שגרה בהיותנו הורים. הבעיה העיקרית היא שלרוב אין לנו את הזמן המספק להקדיש לו את מה שהילד באמת צריך. כך למדנו למצוא דרך ביניים שמשלבת בין מה שאנחנו חושבים שהילד צריך לבין מה שבנסיבות הקיימות אנחנו יכולים להעניק. זה פרקטי, אפילו מתבקש, אבל זה לא עובד לטובת הילדים ובעצם גם לא לטובתנו - ומכניס אותנו לא פעם לדיסוננס.

Sean Rogersזה מתחיל כבר בשלבים הראשונים של ההורות, לדוגמה מימוש תקין של אורח החיים מצריך שהילד יישן בלילה, בעיקר כי אנחנו צריכים מספיק שעות שינה. במקום לנסות להבין את צרכיו של התינוק, אנחנו מתאימים אותו לצרכים שלנו ולמעשה מעבירים אותו "חינוך", שאינו שונה בהרבה מאילוף. אפשר לעשות לזה רציונליזציה - הרי ברור מדוע הורה שחוזר לעבוד צריך לישון כדי לתפקד, אבל הדבר גובה מחיר שאנחנו לא תמיד חושבים עליו. התעלמות מצרכי ילדנו רק תאלף אותו להבין שלא בהכרח צרכיו נענים ושלא תמיד יש לו על מי לסמוך.

כהורים אנחנו נתקלים, לאורך כל תקופת ההורות, בקשיים של הילדים שלא תמיד ברורה לנו הסיבה להם. חוסר היכולת שלנו לראות את ההיגיון בעיניים שלנו, לא צריך למנוע מאיתנו להתעמק בקושי ולנסות להבין מאיפה הוא מגיע. זה קרה לי לא מזמן שוב עם קטינא, שלאורך תקופה לא קצרה כל פעילות שדרשה שנאסוף אותו אחריה לוותה בחוסר אמון מוחלט שנגיע. מעולם לא נתנו לו סיבה לא לסמוך עלינו, את מספר הפעמים שאיחרנו בדקה-שתיים ניתן לספור על יד אחת, ועדיין היה ברור שהוא חושש. הנה דרקון, כזה שאנחנו לא רואים, אבל עובדתית הוא שם. זה לקח זמן, תזכורות קבועות שתמיד נגיע, הגעה מוקדמת מכוונת וגם שיחה על מה קורה אם נניח לא הגענו, אבל זה בעיקר דרש סבלנות עד שהוא שהשתחרר ממה שהפריע לו לסמוך עלינו.

יש המון דרקונים שילדים נלחמים איתם. לפעמים הדרקונים לא נותנים לנו לראות אותם, אבל זה לא אומר שהם לא קיימים. החיים המודרניים דורשים שנבחן את ההורות שלנו ונמצא את הדרך לשלב בינה ובין שאר המטרות שלנו בחיים. אין לכך מתכון, אף אחד לא מצייד אותנו ברשתות לתפיסת דרקונים, אבל אם לא נשים לב אליהם הם יגדלו ומי רוצה שדרקון שהולך וגדל יעמוד בינו ובין הילד שלו?

*מוזמנים לשלוח שאלות ונושאים לדיון למייל [LegadelBabait@gmail.com](mailto:LegadelBabait@gmail.com)*

לחצו על הפעמון לעדכונים בנושא:
------------------------------

* [חינוך](https://www.themarker.com/ty-tag/0000017f-da2f-d494-a17f-de2f87270000)
* [הורות](/ty-tag/parenthood-0000017f-da26-d938-a17f-fe2ebef50000)