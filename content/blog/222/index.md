---
date: 2020-09-17 16:58:00+03:00
description: ???
source: https://www.haaretz.co.il/food/cookingwithkids/2020-09-17/ty-article/0000017f-f900-d460-afff-fb66660b0000
tags: בישול
title: 'ביף וולינגטון: מנת חג מנצחת'
---

כשהייתי קטנה, לאמא שלי היתה וריאציה טעימה של עוף בנוסח וולינגטון ובתקופה שלפני הילדים, כשבנינו לעצמו מוניטין של כאלה שיודעים לארח, ביף וולינגטון היה בגדר פינוק של ארוחה. לא יודעת להגדיר מתי ולמה היא נעלמה משולחננו, אבל עובדה. השבוע בעוד אני מתלבטת מה לעשות עם נתח פילה שנח במקרר ודרש התייחסות פתאום הצטללה במעמקיי הכרתי שזה הזמן להכין ביף וולינגטון.

לביף וולינגטון יש מוניטין של מנה מסובכת, היא לא. מה שכן, היא רק דורשת קצת סבלנות ובאמת שאין צורך במיומנות רבה. הטריק הוא מידת העשייה ולכן יש לחשב זמנים. במתכון הבא המידות והזמנים מפורטים. אם החלטתם להכין מנות אישיות, כלומר נתחים קטנים יחסית, זמן הצלייה מתקצר קלות בהתאם לרמת העשייה, אבל זה חוסך את ההתעסקות שבפריסת המנה.

בביף וולינגטון המקורי חוץ מתערובת הפטריות (דוקסל בלועזית) וחרדל גם עוטפים את הבשר בבייקון (בווריאציה כשרה משתמשים בחזה אווז) אבל אצלנו בבית אין תמימות דעים ביחס לטעמים מעושנים ולכן הוא הוסר אחר כבוד מהמתכון, אבל אפשר להוסיף אותו בקלות - נוח לפרוס את הבייקון על ניילון נצמד ולגלגל את הבשר בעזרת הניילון, שגם יכסה את הנתח בטרם הקירור. אפשר להכין בצק עלים בבית אבל עם מגוון בצקי העלים מחמאה שיש בשוק אני לא בטוחה שזה שווה את המאמץ.

מה שכן זו מנה שדורשת דיוק וממש חשוב להקפיד על שלבי הקירור השונים והזמנים כדי לקבל מנה מושלמת. והיא מושלמת:

**ביף וולינגטון (6 מנות)**

 עברו לתצוגת גלריהביף וולינגטוןצילום: קרן הבר**מה?**

750 גרם פילה בקר בנתח שלם (עדיף החלק המרכזי של הפילה)

2 כפות חמאה או שמן זית

פלפל שחור

סלסלת פטריות שמפיניון (250 גרם) - אפשר להוסיף פטריות אהובות אחרות

4 שיני שום

30 גרם חמאה

גבעול תימין (או רוזמרין, או מרווה)

1/3 כוס (80 מ"ל) יין לבן יבש

כף חרדל

כף חמאה

(10-12 פרוסות בייקון פרוסות דק – למי שבכל זאת רוצה בייקון)

300 גרם בצק עלים חמאה מרודד

ביצה

**איך?**

 עברו לתצוגת גלריהביף וולינגטוןצילום: קרן הברמוציאים את הנתח מהמקרר ומניחים לו לנוח בטמפרטורת החדר כעשרים דקות. אם הוא מפריש נוזלים אפשר לנגב אותו בנייר סופג (אבל בשום פנים ואופן לא לשטוף את הבשר במים). מברישים אותו בשמן זית (או בחמאה רכה) ומפלפלים.

מחממים מחבת, עדיף יצוקה ברזל, כאשר היא חמה אוטמים את הבשר כשתי דקות מכל צד בסיבוב הראשון ועוד דקה מכל צד בסיבוב השני, כן, כולל כולם.

מוציאים לרשת ומניחים להתקרר. אחרי שהנתח מתקרר מכסים בניילון נצמד ומכניסים לקירור של כחצי שעה.

קוצצים את הפטריות וכותשים את השום – אפשר גם לטחון בבלנדר.

ממיסים חמאה במחבת ומוסיפים את הפטריות והשום ואם רוצים גם גבעול תימין. מטגנים תוך ערבוב מדי פעם כ-7 דקות עד שהפטריות רכות. מוסיפים את היין ומביאים לרתיחה, מנמיכים את הלהבה ונותנים לנוזלים להתאדות עד שמקבלים תערובת כמעט יבשה – כרבע שעה תלוי בלהבה.

מוציאים את גבעול התימין ומצננים את התערובת.

מניחים ניילון נצמד על משטח עבודה. מוציאים את הבשר (בשלב הזה באופן מסורתי עוטפים את הבשר בבייקון) ומניחים אותו במרכז הניילון. מורחים בכף חמאה מעורבבת עם כף חרדל ומעסים את הנתח. מורחים את הדוקסל, תערובת הפטריות, על הבשר היא לא תדבק לגמרי אבל זו הסיבה למריחה ולניילון הנצמד. מכניסים למקרר כעשר דקות לפחות.

מקמחים משטח עבודה ומרדדים את הבצק עלים לעובי של כ-2 מ"מ.

מוציאים את הפילה ושמים אותו הפוך (כלומר כשהחלק הישר למעלה) לאורך הבצק במרחק של כשליש מקצה הבצק. אוספים את הצלע המאורכת ועוטפים איתה את הבצק ואז אוספים את הקצה אל מרכז הבשר ומורידים בצק מיותר.

עכשיו פשוט מגלגלים את הבצק באופן שכמעט יסגור את פינות הבצק זו על זו, חותכים את הבצק העודף ומהדקים. עכשיו הבצק צריך להיות בכיוון הנכון (כשהתפר למטה).

אפשר לקשט עם שאריות הבצק וליצור דוגמת עלים ולהניח על הבצק, או להכין "רשת" מבצק על ידי חיתוך פסים מקוטעים ומתיחת הבצק המרושת על גליל בצק הוולינגטון.

את הבשר העטוף מניחים על צלחת גדולה, מכסים בניילון ומכניסים למקרר לקירור של חצי שעה (אפשר עד 24 שעות במקרר, בהנחה שהבשר טרי ולא היה במקרר יותר מ-24 שעות).

מחממים תנור ל-190 מעלות. 

מוציאים את הבשר העטוף בצק.

מניחים נייר אפיה על תבנית תנור ועליו מניחים את הביף וולינגטון, במרכז.

 עברו לתצוגת גלריהביף וולינגטון אישיצילום: קרן הברטורפים ביצה ומברישים את הבצק היטב ומכל הצדדים.

מכניסים את הביף וולינגטון לתנור: למידת עשיה medium-rare כ-25 דקות, לכל מידת עשייה נוספת יש לתת עוד כ-4 דקות בתנור, כמובן שגם ניתן למדוד את חום הבשר כדי להיות מדויקים (60 מעלות ל- Medium-rare, 65 מעלות ל-Medium ו-73 מעלות ל- Medium-Well).

מוציאים מהתנור, נותנים למנה לנוח לפחות 10 דקות ומגישים.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)