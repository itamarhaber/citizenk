---
date: 2020-01-16 11:08:00+02:00
description: ???
source: https://www.haaretz.co.il/food/cookingwithkids/2020-01-16/ty-article/0000017f-f8fa-d47e-a37f-f9fe57ac0000
tags: בישול
title: לחמניות חמאה מהירות
---

חורף, קר, אין חשק לצאת מהבית ובכל זאת רוצים ארוחה כיפית, מהירה, פשוטה ומחממת? טוב, יש הרבה פתרונות אבל אחד מהם הוא Biscuits, לחמניות מהירות ללא שמרים וטעימות להפליא. במקור הן בכלל נועדו פרקטית להגביר את תחושת השובע של מאכלים ואין כמותן לנגב רטבים של קדירות. 

בארצות הברית ובקנדה הן מוכרות כ-Biscuits ולהבדיל [מאלה של בריטניה](/food/doram-gaunt/2010-10-08/ty-article/0000017f-f864-d044-adff-fbfd25830000) ואירופה בכלל שמתייחסות לעוגיות "אפויות פעמיים", אלה לחמנית רכות ונימוחות. באמריקה קיימת נטייה להכין אותן מבצק מוכן למרות שאין שום סיבה מוצדקת לקנות אותן בווריאציה מתועשת. הן טעימות וקלות להכנה בדיוק כמו שהן ויש להניח שיש לכם את כל המצרכים בבית. זה גם די הגיוני, הן הומצאו מכלום בתקופה שכלום בערך זה כל מה שהיה. 

**כמה טיפים להכנה שגם ייעלו את העבודה וגם ישפרו את הטעם:** 

אפשר להכין את הבצק במיקסר אבל זה לגמרי פוגם בטעם ובאווריריות של הלחמניות ולכן עדיף להכין ביד, מה גם שזה קל. 

את החמאה הכי טוב להקפיא כחצי שעה בפריזר לפני שמגררים אותה בפומפייה. אפשר גם לחתוך את החמאה לקוביות ולפורר ביד. אם ממש מתחשק לפורר את החמאה עם הקמח במעבד מזון זה גם בסדר, אבל לא לעבד לבצק כיוון שאז הוא לא יצא נימוח ואוורירי. רק לפורר את החמאה והחומרים היבשים ולהעביר לקערה. 

את החלב כדאי לשמור במקרר ממש עד להוספה לבצק. 

חשוב לא לעבד יותר מדי את הבצק, זה בסדר שיהיו בו גושי חמאה קטנים. 

בקיצור: מצרכים שיש בבית, עבודה קלילה ו-12 לחמניות טעימות בדרך אליכם, אחרי 12 דקות בערך בתנור. 

**לחמניות מהירות (biscuits 12 לחמניות)** 

 עברו לתצוגת גלריהצילום: קרן הבר **מה?** 

3 כוסות (420 גרם) קמח 

1 שקית (10 גרם) אבקת אפייה 

2 כפות (24 גרם) סוכר לבן 

1/2 כף (10 גרם) מלח 

150 גרם חמאה 

1 ביצה 

1 כוס חלב 

**איך?** 

מחממים תנור ל-220 מעלות. 

מכניסים את החומרים היבשים לקערה גדולה ומערבבים. 

מגררים את החמאה על פומפייה ומוסיפים לחומרים היבשים, לשים עם הידיים לקבלת בצק פירורי. 

 עברו לתצוגת גלריהחמאה מגוררתצילום: קרן הבר מוסיפים ביצה טרופה וכוס חלב קר ומתחילים ללוש. כשמתגבש בצק מעבירים למשטח עבודה מקומח ומתחילים לרדד עם היד ואל תתפתו למערוך. בעזרת פרק כף היד מרדדים ואז מקפלים את הבצק וממשיכים לרדד ושוב מקפלים עד שנותר בצק שקל לעבוד איתו ועדיין גושי החמאה מבצבצים. 

יוצרים מלבן בצק בעובי של כ-1.5 סנטימטר עד שניים בעזרת קורצן בצק בקוטר 9 ס"מ, שיוצר עיגולי בצק. 

 עברו לתצוגת גלריהיוצרים מלבן בצק בעובי של כ-1.5 סנטימטר עד שנייםצילום: קרן הבר מניחים את עיגולי הבצק על נייר אפייה בתבנית סטנדרטית ומכניסים לתנור לכ-12 דקות ובכל מקרה עד שהבצק מזהיב מלמעלה. 

ממיסים כ-15 גרם חמאה ומברישים את החלק העליון של הלחמניות – זה לא שלב חובה אבל זה ממש טעים.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)