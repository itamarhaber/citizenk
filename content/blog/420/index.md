---
date: 2018-11-11 08:00:00+02:00
description: ???
source: https://www.haaretz.co.il/blogs/karenhaber/2018-11-11/ty-article/0000017f-f8ca-d460-afff-fbee14ec0000
tags: דעות
title: שקד לא רוצה שומרי סף, היא רוצה פרויקטורים
---

[דבריה של דינה זילבר](/news/politi/2018-11-06/ty-article/0000017f-e066-d568-ad7f-f36ff97d0000), המשנה ליועץ המשפטי לממשלה, על חוק "הנאמנות בתרבות" בדיון בוועדת החינוך של הכנסת, ראוי שיילמדו בכל קורס מבוא בבית ספר למשפטים - הם מהות עבודתו של היועץ המשפטי. בניגוד למה שרוצה שרת המשפטים, איילת שקד, שנחשוב, תפקיד יועץ משפטי אינו במתן כלים ליישום כל מדיניות אלא במתן כלים משפטיים ליישום מדיניות כל עוד זו עומדת בתוך המסגרת החוקית. זוהי עוד נקודה עדינה של איזונים ובלמים במכונה האדירה הזו המכונה "דמוקרטיה", התלויה על צירים עדינים המחייבים פעולות מחושבות ולא פגיעה מכוונת ומהותית על רקע אידיאולוגי. זו בדיוק מהות הרעיון של היועץ המשפטי כ"שומר סף" - בחינת מדיניות בתוך הקונטקסט של שלטון חוק, מנהל תקין ועקרונות המשפט. 

זילבר לא פועלת בוואקום. בהקשר של חוק הנאמנות בתרבות גם איל ינון, היועץ המשפטי של הכנסת, השמיע חוות דעת משפטית דומה. מעבר להיות זילבר מועמדת כמעט מיידית לשעיר לעזאזל, התמונה הגדולה הרבה יותר גורפת ומפחידה. זה לא חוק נאמנות בתרבות, אלא חוק היועצים המשפטיים ששקד להוטה להעביר ובעצם חוק פירוק שומרי הסף ועקרונות המשפט. העימות מול זילבר רק זיכך את הנקודה: שקד לא רוצה שומרי סף, היא רוצה פרויקטורים. שלום לעידן שבו יועצים משפטיים מכפיפים מדיניות לגבולות שלטון החוק ולהתראות לעידן פרצות החוק, אמרו מעתה - לא עוד שומר סף אלא אסקופה נדרסת. 

אין עוררין על העובדה שתפקיד היועץ המשפטי לממשלה לסייע ביישום מדיניות, אך לא בכל מחיר אלא רק כל עוד היא חוקית, על אחת כמה וכמה אם תפקידו להגן עליה במבחן הביקורת השיפוטית, עוד דבר ששקד רוצה לבטל. וזו בדיוק הבעיה - שקד לא רוצה ביקורת שיפוטית ולא רוצה שומרי סף. נפתלי בנט ושקד אתרו את הבעיה שמאז ומתמיד היתה בעייתו של הימין העמוק - המשוכה המשפטית. מה שפוגע ביכולת היישום של מדיניות ימין היא מסגרת החוק ולימין נמאס להיות פורע חוק, הוא פשוט רוצה לשנות את החוק, זה מקל על העניינים. זה בדיוק הרקע ל[דבריו של בנט](https://twitter.com/naftalibennett/status/1060441663653507073) בכנסת ביום רביעי: "הימין בא למשול באקדמיה, בחינוך, במשפטים, בכל התחומים. באנו למשול, תמשיכו לילל. נגמרו הימים שמצביעים ימין ומקבלים שמאל, מעכשיו מצביעים ימין מקבלים ימין והציבור יחליט". 

מה שבנט ושקד זיהו, ובצדק, זה את תסכול הימין על חוסר היכולת שלו ליישם מדיניות ימנית. רק שהבעיה נשארה אותה בעיה - עקרונות המשפט. זו בדיוק הסיבה שהממשלה הימנית הזו נכנסת לשנתה הרביעית וחוץ מהשקעה בהתנחלויות, לא טרנד חדש, אין לה הרבה מה להציע חוץ מתהליך של שבירת שומרי הסף, פירוק איטי של מגבלות שנראים כמו מקרים בודדים אך מצטרפים גם הם לתמונה הגדולה, למשל חיזוקו של המשפט העברי, העברת סמכויות מבג"ץ לבית המשפט המחוזי ועוד. 

 עברו לתצוגת גלריהשר החינוך נפתלי בנט ושרת המשפטים איילת שקדצילום: עופר וקניןהתהליך הזה כולו מתנקז לשבירת החזיתות המשפטיות. זו לא פגיעה באליטה השמאלנית - זו רק כסות שנשמעת טוב. מדובר בערעור הבסיס המשפטי כדי לאפשר קידום אג'נדה ימנית כי חוקית היא פשוט לא עוברת ללא ריסוקם של שומרי הסף, גם כשאלה הם מינויים של הימין. 

מחוזות המשפט אינם תמה שמאלנית. זו דמגוגיה לצייר זאת כך. ריסוק שומרי הסף הוא פגיעה בדמוקרטיה. הדרך לשבור אותם היא באמצעות שיווקם כמעוזי שמאל, "סניפי מרצ" או "שלוחי הקרן החדשה". לכן שקד יצאה במתקפה דווקא על זילבר ולא על ינון. רק שזכויות אדם או החוק הבינלאומי אינם בון-טון שמאלני, פגיעה בהם באה עם מחיר אשר נחסך עד עכשיו בזכות הייעוץ המשפטי, ובכלל זה הפרקליטות ובג"ץ. המחיר הזה משווק כמחיר שהשמאל משלם, אבל הוא מחיר כלל ישראלי. מה שמוכרים לציבור כיישום אג'נדה ימנית ו"משילות", הוא תהליך צמצום המהות הדמוקרטית ושימוש תהליכי בלבד במנגנון כמו-דמוקרטי אך מעוקר ממהות. 

פוליטיזציה של תפקיד היועצים המשפטיים וצמצום הביקורת השיפוטית הם ניסיונות לשבור את עקרונות המשפט. הם דומים לזכויות אדם - כבוד האדם, שוויון, חופש ביטוי, חופש עיסוק, חופש דת וחופש מדת, חופש התאגדות, כל מה שהוא הרוח החיה בעולם המשפט, כל מה ששקד ובנט רוצים להחניק. היועץ המשפטי לממשלה מחויב בנאמנות לעקרונות האלה, לשלטון החוק ולמנהל תקין. ההגנה מפני פגיעה בזכויות אדם היא חלק מתפקידו וזה בדיוק מה שלבנט ולשקד נמאס לשמוע. על מסילות המשילות עומדים יועצים משפטיים ואין בכוונת הקטר של איילת שקד לעצור.