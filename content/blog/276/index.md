---
date: 2020-04-10 07:47:00+03:00
description: ???
source: https://www.haaretz.co.il/food/cookingwithkids/2020-04-10/ty-article/0000017f-f8bb-d044-adff-fbfb75660000
tags: בישול
title: 'שניצל לפסח: הסוד טמון בציפוי'
---

הכל התחיל כשהעורך האהוב בעולם שאל אם יש לי מתכון לשניצל כשר לפסח. מודה שהייתי בטוחה שהוא צוחק, בסופו של דבר כל מה שצריך כדי להפוך שניצל לכשר לפסח זה להחליף את פירורי הלחם בקמח מצה, לא? מתישהו נפל לי האסימון (כן, זו היתה אמרה מקובלת בעידן הדינוזאורים) שבעצם הוא מתכוון למתכון של שניצל קצת פחות טריוויאלי. החלטתי להתגייס למשימה, ממילא אין לי קמח מצה בבית כי אנחנו לא שומרים על הפסח. 

יש לא מעט דרכים לעקוף את נושא הכשרות לפסח, אבל אני מודה ומתוודה שביום שאני אוסיף חטיף גרוס (במבה/ ביסלי/ צ'יפס) לשניצל, אני מוכנה שתסגרו לי את הבלוג ותמרחו אותי בזפת ונוצות. אז התחלנו במשימה, אפשר להכין טמפורה כשרה לפסח, אבל זה לא ממש שניצל. בניסיון לבחון אילו מוצרים כשרים לפסח ומתאימים לשניצל עלו בגורל רק שני מוצרים: קורנפלור ומצות (נו ברור שיש מצות: לסדר [שהפעם יהיה ברוח הומניסטית – מנפלאות הסדר בסגר], וגם ל[חרוסת](/food/passover-recipes/2023-04-04/ty-article-magazine/0000017f-f5cc-d887-a7ff-fdec49fb0000) ול[מצה בריי](/food/michalwaxman/2020-04-02/ty-article-magazine/.premium/0000017f-db8f-df62-a9ff-dfdf125c0000)). 

אודה ולא אבוש שבהתחלה טיגנתי רק שניצל אחד מחשש שכל הקונסטרוקציה לא תהיה מוצלחת. מיד אחר כך מצאתי את עצמי מכינה לכולם שניצלים כשרים לפסח, שהוגדרו על ידי קטינא כ"הצלחה מפתיעה וטעימה במיוחד" ולוו בשאלה: "מתי נעשה כאלה שוב?" ואם זה לא גורם לכם לפחות להסתקרן, אני לא יודעת מה כן. 

**שניצל כשר לפסח** 

 עברו לתצוגת גלריהצילום: קרן הבר**מה?** 

1 ק"ג חזה עוף פרוסים לשניצלים ומנוקים היטב, אם הם עבים מומלץ לדפוק אותם מעט, אבל זה עניין של טעם 

3 כפות קורנפלור 

6 מצות 

1 כפית פפריקה מתוקה (מי שאוהב יכול להחליף בחריפה או לשלב) 

1 כפית אבקת שום 

1/4 כפית מלח 

פלפל שחור לפי הטעם 

**לבלילה:** 

2 ביצים גודל L 

1 כפית דבש 

1 כפית חרדל חלק 

2 כפות מים קרים 

1 כפית מלח 

פלפל שחור למי שאוהב 

**איך?** 

 עברו לתצוגת גלריהצילום: קרן הברמכניסים את המצות לשקית zipper ומועכים אותן בעזרת מערוך לפירורים קטנים – לא לטחון בבלנדר משום שזה יהפוך את המצות מהר מאוד לקמח מצה וחלק מהאפקט של השניצל הזה ילך לאיבוד. פותחים את השקית ומוסיפים את הפפריקה, אבקת השום, המלח והפלפל ומשקשקים יחד. פותחים את השקית ומעברים את התכולה לצלחת רחבה ויבשה. 

את הקורנפלור מפזרים על צלחת גדולה ויבשה. 

לקערה נפרדת שוברים את הביצים ומוסיפים את שאר החומרים – טורפים היטב יחד. 

טובלים את חזה העוף בקורנפלור משני הצדדים ומנערים מעודפים. 

טובלים בביצה ומנערים מעודפים. 

מעבירים לתערובת פירורי המצה, מצפים היטב משני הצדדים ומהדקים בעזרת האצבעות את הציפוי. 

אחרי שמצפים את כל חזה העוף, אפשר להכניס למקרר (או למקפיא) או כמובן לטגן. 

מחממים שמן במחבת ולא מצופפים את השניצלים, אלא מרווחים ומטגנים בכמה סבבים. בתיאבון, אל תשכחו שהשניצל הכי טעים הוא זה שנחטף לפני שהוא מגיע בכלל לצלחת.

לחצו על הפעמון לעדכונים בנושא:
------------------------------

* [פסח](/ty-tag/pesach-0000017f-da2a-d432-a77f-df3b39d70000)
* [מתכונים](/ty-tag/recipes-0000017f-da28-dea8-a77f-de6a4ba50000)