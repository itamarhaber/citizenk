---
date: 2020-05-12 07:00:00+03:00
description: ???
source: https://www.haaretz.co.il/blogs/karenhaber/2020-05-12/ty-article/0000017f-f8fe-d460-afff-fbfeb0ef0000
tags: דעות
title: יאיר גולן הוא פאסה עוד לפני שהתחיל
---

שבעה מנדטים קיבל השמאל הציוני בבחירות לכנסת ה-23 במארס. [שלושה מהם הלכו עם בנימין נתניהו](/blogs/karenhaber/2020-03-31/ty-article/0000017f-f8e9-d044-adff-fbf926c60000) והשאר מדברים על הקמת "מחנה שמאל אמיתי", כאילו זה לא מה שהיו אמורים לעשות עד עכשיו וכשלו מרות. השאלה היא אם סוף-סוף מותר, אחרי כל-כך הרבה מערכות בחירות בהן יושמה "האסטרטגיה לזנוח את הרעיונות האסטרטגיים", לחזור לרעיונות הערכיים? 

אין צורך לחכות לרגע שבו כבר לא יהיה ייצוג לשמאל הציוני, כדי לנצל את צמצום השורות בשמאל כדי להתחיל תהליך של גדילה. שנים של טשטוש ערכי הביאו למחיקתן של העבודה ומרצ, ונראה לי שכבר אפשר לומר בביטחון ש"הפשרה", הקריצה למרכז, העלמת הכיבוש או הושטת היד לפרטנרים מדומיינים מהימין או מהמרכז - לא הוכיחו את עצמן. 

הקריסה הערכית מתבטאת כיום באי רלוונטיות בקלפי, אבל לא בהיעדר מצביעים. בחירות מארס היו ה"מצדה" של העבודה ומרצ, ולמרות זאת ערכי השמאל שוב נבלעו ברעשי רקע, כשקבוצות שונות נאבקו בצורה בדלנית על למה שבסופו של דבר אמור להתכנס לכדי מטרה אחת - שוויון, שינוי סדר העדיפויות ושינוי השיח הציבורי. תקופת הקורונה הוכיחה שערכי הסוציאל-דמוקרטיה רלוונטיים יותר מאי-פעם ומהווים נדבך חשוב בחוסנה של ישראל. 

נכון לעכשיו, הרוח היוזמת היחידה במחנה השמאל היא זו של ח"כ יאיר גולן. רק שלא נראה שממנה תצא בשורה. [גולן מעוניין להקים עוד מפלגת מרכז-שמאל](/news/elections/2020-01-24/ty-article-magazine/.premium/0000017f-e0dd-d568-ad7f-f3ff7cdb0000) שמדברת לאליטה הישנה של מצביעי השמאל, אלה שעבורם להגדרה "ציוני" יש חשיבות עליונה, שאוהבים "אנשי צבא הומניים" בעלי סט ערכים "ישנים וטובים" שמתובל במונחים פטריוטיים וחסר את המלה "כיבוש", אלה שהסיבה שהם רוצים להיפרד מהפלסטינים היא שמירה על "רוב יהודי". עבור מצביעי המרכז-שמאל זהו סוג המועמד "הממלכתי" שגם המרכז-ימין לא יפסול. 

אלא שגולן, טוב וראוי ככל שיהיה, הוא בגדר טעות לעולם חוזרת. כמו רבים אחרים, הוא איש מצוין, קל לחבב אותו ומול היעדר המנהיגות בשמאל, ברור שהוא בולט. אבל חרף כל מעלותיו, גולן הוא פאסה עוד לפני שהוא התחיל. אין שום חידוש באמירותיו. אם השמאל חפץ בעוד מפלגה חסרת חשיבות שאולי תגרד חמישה מנדטים ולא לנסות להיות כוח מוביל בעל אג'נדה או אלטרנטיבה שלטונית, גולן הוא הפתרון. שוב, אל תבינו לא נכון, גולן הוא איש חביב, עושה רושם שהוא ישר ומלא רצון כן לשנות ולעשות, אלא שהוא מדבר בשפה ישנה ופועל בדרכים ישנות, ועל זה אין לומר אלא: Been there, Done that. 

הבעיה בשמאל אינה פרסונלית. השמאל צריך להגדיר את עצמו מחדש, לחדד את מטרותיו, לשנות את השפה ואת דרך הפעולה. הדרך להפוך מחדש לחלופה שלטונית מתחילה בהבנה ש"אין על מה לבנות - יש לבנות הכל מחדש". במצב היום, בו קבוצות שונות חותרות לשינוי סדר העדיפויות הלאומי, יש למצוא את הדרך לאחד את פעילותן תחת קורת גג רחבה אחת, שמטרתה המשותפת זהה. זאת, מתוך הבנה שאף אחת מהן לא תצליח לבד להוביל לשינוי. 

מאז הקמת המדינה התרחשו המון שינויים. התשובות הפוליטיות צריכות להשתנות בהתאם למציאות הקיימת, ובעיקר בהתאם לעתיד שלכיוונו צריך לפנות. כדי להיות רלוונטי, השמאל צריך להפסיק להשתמש בהגדרות ישנות, להפסיק לנסות למצוא חן ולצאת מהשבלונה. [לשמוע את ירדנה ארזי מתפלצת מהתיוג "שמאלנית"](/gallery/television/tv-review/2020-05-10/ty-article/.highlight/0000017f-e706-dea7-adff-f7ff45b00000) רק מוכיח עד כמה המושג משווע ל-Reclaiming (לתבוע אותו מחדש). 

הניסיונות להציג שמאל פייסן ונוח לבליעה משקפים מוכנות לשרטט לעצמנו את הגבולות שנוחים לשלטון הימין. התארגנות של כלל הגופים האזרחיים הפעילים שמטרתם שוויון וצדק חברתי מחויבת המציאות. למרות השוני בדקויות המטרות, החתירה לשוויון, למדינה סוציאלית יותר, להעמקת הדמוקרטיה ולחיזוק זכויות האדם והאזרח יושגו רק בשיתוף פעולה ובאיחוד אינטרסים. שמאל דמוקרטי, בעלת תפישה חברתית-כלכלית סוציאל-דמוקרטית, חילונית ולוחמת למען זכויות אדם ואזרח, הוא שמאל שיש לו תומכים רבים בארץ. 

שיח הזהויות יוצר הפרדה שפוגעת ביכולת לייצר את השינוי. אי אפשר לדבר על סולידריות בלי לפתוח את השורות לכל מי שמאמין ברעיון המשותף. אני מאמינה שיכולה להיות פה מדינה דמוקרטית, שהיא מופת לדו-קיום. אני לא היחידה, רק שאין אף אחד שמייצג אותי. הברירה שלי היא או מפלגה יהודית או מפלגה ערבית, כשבעצם כולנו נרוויח יותר ממפלגה שהיא גם וגם וגם. לפני שתהיה פה מדינה כזו, צריכה להתחיל פה מפלגה כזו. יהודים, ערבים, פריפריה, מרכז, מזרחים, אשכנזים, חילונים, דתיים, גברים, נשים, להט"ב וסטרייטים במפלגה אחת שכולה דו-קיום וסולידריות. התשובה הכי פשוטה היא זו שמתחת לאף, זו שמעולם לא נוסתה, זו שדורשת מנהיגים אמיצים.