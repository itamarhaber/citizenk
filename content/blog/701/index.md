---
date: 2016-06-08 16:40:00+03:00
description: ???
source: https://www.haaretz.co.il/blogs/karenhaber/2016-06-08/ty-article/0000017f-f8d9-d2d5-a9ff-f8dd21e10000
tags: דעות
title: כמה פעמים שמעתם את המושג חינוך ביתי ומה אתם באמת יודעים עליו?
---

מרבית האנשים שאני פוגשת בטוחים שחינוך ביתי זה בית ספר בזעיר אנפין בבית עם ילדים מנותקים מחברה ואימהות מחוסרות חיים. אז זהו שכמו הרבה דברים אחרים, חינוך ביתי הוא ספקטרום רחב שהמאפיין המשותף שלו הוא לא לשלוח את הילדים למערכת החינוך ולגדל אותם בבית, כל היתר נתון לפרשנות. אני בטח לא יכולה לדבר על גישות של אחרים לחינוך ביתי, אני יכולה לדבר רק על עצמי. בדיוק כמו שלעולם לא אנסה לשכנע אף אחד לעבור לחינוך ביתי, או אבחן הורות של אחרים על סמך ההורות שלי.

אני מגדלת שלושה ילדים בחינוך ביתי, הבכור תכף בן 13, המרכזית בת 10 וקטינא בן 6 וחצי. כשנולד הבכור הייתי בתחילת המסלול לדוקטורט, שותפה במשרד לייעוץ פוליטי ולימדתי בבינתחומי. היתה לי תחושה שאחרי הלידה לא יהיה שינוי גדול, לא הערכתי נכון את המצב. בהתחלה ניסיתי לחזור לעבוד, אבל זה לא באמת הלך. לא הרגשתי שאני מוכנה בגיל 3 חודשים להיפרד ממנו לגמרי, אז הארכתי חופשת לידה, לבד מאשר בבינתחומי שם התחיל הסמסטר. תרגולת שאיבת החלב והשארת הבכור בידיהם הנאמנות של סבא וסבתא לא התחבבה עליי. נאלצתי להיות כנה עם עצמי – לא הייתי מוכנה לצאת לימי העבודה הבלתי נגמרים שלי, בעיקר משום שידעתי שברגע שאשאב סופית לעבודה, כבר לא אהיה האם שאני רוצה להיות.

 עברו לתצוגת גלריהפסח כבר העלה את הרף עם סיפורי "עם נבחר" וטוב ורע שהרגישו מאוד לא נוחצילום: ששון תירםבהתחלה ההחלטות היו קטנות ומתוחמות בזמן, עד שהוא יהיה בן חצי שנה, שנה, שנתיים ואז שלוש. כשהוא היה בן שלוש וחודשיים הוא התחיל ללכת לגן פרטי, בערך 3 שעות ביום, לא יותר. הלכנו לדי הרבה גנים עד שבחרנו את הגן. הוא לא היה כל מה שרצינו, אבל גם לא היו לנו אשליות שנמצא כזה. הלחץ של כל הסביבה ש"הילד צריך גן", הולדת המרכזית, הגננת המנוסה והסימפטית, הגישה המקבלת, היחס המספרי בין אנשי הצוות ולילדי הגן הטו את הכף. לפני הבחירה בגן, הגעתי מספר פעמים והדבר היחיד שתמהתי עליו הוא הידע שהפגינו הילדים ביחס למלחמה בלבנון שהיה תמוה לאור גילם הצעיר והיותם מגבעתיים ותל אביב, אבל דיפדפתי. 

 עם כל חג התגברה בי תחושת אי נוחות שניסיתי להדחיק. פסח כבר העלה את הרף עם סיפורי "עם נבחר" וטוב ורע שהרגישו מאוד לא נוח. דיברתי עם הגננת, אך התובנה הברורה היתה שבין יום השואה ליום הזיכרון עובר רק קו אחד – הבית. עד סוף השנה הגענו לפרקים ומאותו רגע ניסיתי להקים גן ובית ספר צומח בגבעתיים. הניסיון הזה לא ממש צלח, אבל בדרך נחשפנו למשהו חדש – חינוך ביתי.

אני מודה, לא תמיד יכולתי להסביר את מכלול הסיבות בשלן בחרנו בחינוך ביתי, אולם עם השנים הסיבות התחדדו יותר ויותר. חינוך ביתי לא מתאים לכל אחד וזו החלטה מאוד מורכבת, היא דורשת בין היתר ויתורים, שינוי סדר עדיפויות ובעיקר המון שיתוף פעולה ותמיכה בין בני הזוג. המחיר אינו פשוט, אבל התשואה, לפחות בעיניי, שווה את זה. אז למה בחרנו בחינוך ביתי? בהתחלה הסיבות היו בנאליות – רמת הלימודים הנמוכה יחסית וחסרונם של ערכים ורוחב אופקים.

 עברו לתצוגת גלריהלפני הבחירה בגן, הגעתי מספר פעמים והדבר היחיד שתמהתי עליו הוא הידע שהפגינו הילדים ביחס למלחמה בלבנון שהיה תמוה לאור גילם הצעיר צילום: תומר אפלבאוםככל שעברו השנים הלכו ורבו הסיבות - החברות האמיצה בין האחים, המשפחתיות ההדוקה, ההיכרות האישית והעמוקה, האופקים הרחבים, הפיכת העולם כולו לבית ספר, האפשרות לא לקצץ את כנפי הדימיון, לתת להם את האפשרות לחוות ילדות רגועה, לא לכוון אותם, לחנך אותם לערכים, לאפשר להם שיקול דעת, הקניית כישורי חיים והיכולת לחשוב ולעשות אחרת. יש עוד סיבות, אני מודה ויש גם את המניעים השליליים שנובעים ממצבה העגום של המערכת.

איך החינוך הביתי מתנהל? ובכן, אצלנו הוא דינאמי, ככל שחלפו השנים התובנות שלי על חינוך ילדים השתנו. בהתחלה עבדנו עם הרבה חוברות והיום הלמידה משלבת מעט חוברות והרבה דברים אחרים. הלמידה נעשית לאורך היום מתוך עניין והתנסות אישית. הדבר העיקרי שהיה חשוב ולא השתנה לאורך השנים הוא נושא החברה וזו הסיבה שלפחות שלוש פעמים בשבוע הם נפגשים עם מעגל חברים קבוע בפעילויות שונות, גם בקבוצות מעורבות מבחינת גילאים וגם בקבוצות הגיל שלהם. אין ספק שחברה יכולה להיות עקב אכילס, לא היחידי בעצם, של חינוך ביתי. אבל היום כאשר מספר המשפחות המחנכות בחינוך ביתי הולך וגדל, ניתן בקלות יחסית לדאוג לחברה לילדים שיוצרת מסגרת חברתית קבועה המעניקה את הצרכים החברתיים של הילדים והצורך בחברות עם ילדים אחרים. מה גם שאחר הצהריים, הם גם נפגשים עם חברים מהאזור בחוגים השונים בהם הם משתתפים. מבחינה חברתית, חינוך ביתי, בניגוד לדעה הרווחת, אינו ניתוק של הילד מהחברה.

 עברו לתצוגת גלריהאני מודה, לא תמיד יכולתי להסביר את מכלול הסיבות בשלן בחרנו בחינוך ביתי, אולם עם השנים הסיבות התחדדו יותר ויותרצילום: תומר אפלבאוםאחד הקשיים הגדולים של חינוך ביתי הוא כלכלי, מעבר לשינוי סדרי העדיפויות מחוייב המציאות. בתקופה שגם עם שתי משכורות לא מצליחים לגמור את החודש, נדרשים מוטיבים לולייניים כדי להתמיד עם החינוך הביתי וכמובן שיש ויתורים אינהרנטיים המושפעים מהמצב הכלכלי. בסופו של דבר, חינוך הביתי חייב אותנו למצוא דרך שגם אני אוכל להשתכר וכבר למעלה משנה שאני משלבת חינוך ביתי עם עסק עצמאי מהבית. זה לא קל, זה עניין של החלטה והתמודדות מול קשיים רבים, בדיוק כמו כל החלטה אחרת בחיים.

מול הקושי הכלכלי ושאר הקשיים שהחיים ממילא מזמנים לכולנו, עומדים, לפחות מבחינתי, היתרונות של החינוך הביתי, שעושים את כל המאמץ הזה שווה. כבר הארכתי הרבה בכתיבה וכנראה שזה עניין של יותר מפוסט אחד. ככל שעוברות השנים, אני מגלה עוד יתרונות, מעבר למה שציינתי. אבל אולי ובעיקר העובדה שהילדים אינם גדלים לתוך תבניות חשיבה מוגדרות, אם ברמה המגדרית, סבלנות, קבלת האחר, ולומדים שאפשר וצריך לחשוב אחרת, למצוא פתרונות, להיות מעורב. הם לומדים פילוסופיה, היסטוריה, מתמטיקה, מדעים, אמנות וכל נושא אחר שהם רוצים ולומדים גם איך הכל מתחבר. איך פילוסופיה מתחברת למשפט ולחוק, או לסוגים שונים של משטרים. איך מלדבר על חלקיקי אור בפיזיקה בדרך לים, מגיעים לאיכות הסביבה ואחרי שמשתוללים בין הגלים אפשר לקחת שקית ניילון ולאסוף לכלוך של אחרים תוך כדי סיפור מהדימיון ובדרך הביתה לחלוף על פני שלט של ההסתדרות ולדבר על דגל אדום ומשם קצת על סוציאליזם או קומוניזם או אידיאולוגיות גורפות.

הם לומדים על פתיחות וקבלה, אחרת איך תסבירו שבן לאמא אתאיסטית מחליט עצמאית לעלות לתורה בבית כנסת רפורמי? והם לומדים שמקבלים את ההחלטות שלהם ומתייחסים אליהן בכבוד ואם אי אפשר הם גם מקבלים הסבר למה. תוך כדי הם לומדים לכבד דיעות של אחרים גם אם לא מתחשק להם. גם נחסכת מהם אינדוקטרינציה מיותרת וראה איזה פלא הם בכל זאת גדלים לאהוב את ארצם. ובתוך כל זה הם יוצרים אחווה אמיתית בין שלושתם וגם נוצרת היכרות עמוקה של כל בני המשפחה שיוצרת משהו הדוק שאני מעולם לא היכרתי.

ייתכן שזה היה מעט מגלומני לכתוב על חינוך ביתי בפוסט אחד, אולם בעידן של אינדוקטרינציה חינוכית לאומנית, הבנה מועטת לאזרחות דמוקרטית, הסללה לחמש יחידות ובריחה מהמקורות ההומניסטים שהם הבסיס להתפתחות האנושית, רציתי לפחות להציע צוהר למשהו שנתפס חברתית קצת אקסצנטרי, אבל אולי הוא בכל זאת לא כזה מופרך. אני לא חושבת חינוך ביתי הוא בהכרח הדרך הנכונה והוא בטח לא המהפכה החינוכית הבאה, הוא הברירה של אלה שלא מאמינים במערכת ואינם יכולים לייצר שינוי רחב ולכן מייצרים את השינוי הפרטי שאותו הם יכולים. הבעיה בכל זאת כנראה מתחילה בתוך מערכת קצת חולה שדורשת תיקון עמוק וזה ככל הנראה לא יקרה בקרוב.