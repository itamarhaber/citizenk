---
date: 2019-11-21 13:42:00+02:00
description: ???
source: https://www.haaretz.co.il/food/cookingwithkids/2019-11-21/ty-article/0000017f-f8b6-d318-afff-fbf70ae60000
tags: בישול
title: 'לא שוקטת על השמרים: החלה הכי טעימה שאכלתי בחיי'
---

לא יודעת מה דמיינתי לגבי הכפר בו נולדה סבתא שלי, אם דמיינתי בכלל. בניגוד לעיירה שממנה בא סבא ובה הרגשתי כמעט בבית, בכפר של סבתא שלי לא הרגשתי כמעט כלום חוץ מעצב גדול. הגענו מוקדם ובניסיון למצוא בית קפה עד לפגישה המיועדת, נסענו כדקה וכבר היינו מחוץ לה. עיירה שקטה, קטנה ומנומנמת שהשלג העדין שנפל בה באמצע אפריל רק העצים את השקט. תחושה של אמצע שום מקום.

ניסיתי להרגיש מחוברת, אבל כל מה שהיה שם היה מנותק, אולי פרום. אחרי סיבוב קטן בעיירה, עצירה במקום שבו כבר לא עומד הבית המשפחתי וביקור בבית הקברות, שם לפחות שליש מהקברים הם של בני המשפחה, תחושת הריקנות התעצמה. אחר כך ישבנו בביתו של הכומר, הוא הוציא חלה שיצאה מהתנור לא הרבה לפני שהגענו וגוש גדול של חמאה. זו היתה החלה הכי טעימה שאכלתי מעודי. היא אמנם לא סתמה את החור שנפער בלב מתחושת הניתוק והאובדן, אבל היה בה משהו מנחם.

אולי זו העובדה שאבא של סבא רבא היה האופה הרשמי של הכפר והחלה היתה סוג של חיבור למשהו שכבר איננו. המתכון הזה אינו המתכון של אבא של סבא רבא שלי, זה אבד לנצח. למעשה זה המתכון שעובר כבר דורות אצל משפחת הכומר ובאופן מפתיע הוא פשוט נפלא. חצי שנה עברה והחלה לא יצאה לי מהראש, עד שהבנתי שכל מה שאני צריכה לעשות זה לבקש מתכון. באנגלית מתובלת בגרמנית מקרטעת ביקשתי. יום למחרת ה"רצפט" היה אצלי, כלומר סוג של, כל מה שקיבלתי היו המצרכים, אז ניסיתי כמו שהבנתי והצליח. כשמצליח – משתפים.

**חלה לשבת**

 עברו לתצוגת גלריהצילום: קרן הבר**מה?**

3 וחצי כוסות (500 גרם) קמח חלה או לחם (מכיל יותר גלוטן מקמח רב תכליתי) 

1 כף (20 גרם) מלח

1/4 כוס ו-2.5 כפות (80 גרם) סוכר

25 גרם שמרים טריים

1 כוס (250 מ"ל) חלב פושר

80 גרם חמאה רכה ללא מלח

2 ביצים

**איך?**

 עברו לתצוגת גלריהצילום: קרן הבר לקערה בינונית מכניסים את החלב הפושר, הסוכר והשמרים ומניחים כעשר דקות.

לקערת מיקסר מכניסים את הקמח והמלח ומערבבים.

בקערה נוספת טורפים 2 ביצים.

מוסיפים את כל הנוזלים בבת אחת (כולל החמאה), מחברים וו לישה ומערבלים כ-7 דקות. אם הבצק דביק מדי מוסיפים עוד מעט קמח ומתחילים ללוש כדקה שתיים ביד.

מעבירים את הבצק לקערה נקייה ומניחים לתפיחה של כשעה וחצי.

מוציאים את הבצק למשטח עבודה יבש ומקומח ומתחילים:

מחלקים את הבצק ל-6 כדורים שווים ומהם יוצרים שישה נקניקי בצק באורך של כ-50 ס"מ, כאשר המרכז מעט עבה יותר מהקצוות.

מניחים את נקניקי הבצק אחד ליד השני ומהדקים קצוות בקצה אחד.

מתחילים מצד אחד ומעבירים את נקניק הבצק השני משמאל מעל כל נקניקי הבצק ימינה ומעלה, את נקניק הבצק השמאלי ביותר מעבירים למרכז.

מעבירים את נקניק הבצק השני מימין מעל כל נקניקי הבצק שמאלה ואת נקניק הבצק הימני ביותר מעבירים למרכז, כלומר בין שני נקניקי בצק מימין ומשמאל. 

עכשיו שוב עוברים לשמאלי וממשיכים שוב באותו אופן עד לסוף הצמה.

אם נותרו חתיכות בצק מיותרות בקצה יש לקטום אותן ולהדק.

מניחים בזהירות את החלה על תבנית עם בנייר אפייה, מכסים ומתפיחים עוד כחצי שעה.

מחממים תנור ל-180 מעלות.

אופים את החלה כחצי שעה עד שהיא הופכת זהובה, מחלצים מהתנור ומצננים על רשת.

לחצו על הפעמון לעדכונים בנושא:
------------------------------

* [לחם](/ty-tag/breads-0000017f-da56-d718-a5ff-fad6cfab0000)
* [מתכונים](/ty-tag/recipes-0000017f-da28-dea8-a77f-de6a4ba50000)