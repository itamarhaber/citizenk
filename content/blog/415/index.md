---
date: 2018-11-29 13:00:00+02:00
description: ???
source: https://www.haaretz.co.il/food/cookingwithkids/2018-11-29/ty-article/0000017f-f8da-d460-afff-fbfec2730000
tags: בישול
title: '10 דקות הכנה גג: פשטידת תירס קלה שילדים אוהבים'
---

היו הרבה דברים שחשבתי עליהם עם החלטה לעבור מהחינוך הביתי לבתי הספר, אבל אין לי ספק שההיערכות לכל אירועי בית הספר לא היתה אחת מהם. לכל כיתה יש משהו. הדלקת נרות עם חברים, אירוע קהילתי, מפגש כיתתי ואינספור אירוחים, לא שאני מתלוננת, זה נהדר, אבל לכל עניין כזה יש תמיד גיליון מתנדבים ותמיד יש אוכל להכין. לקראת שבוע של "כל יום לפחות אירוע אחד" החלטתי שאני מגיעה מוכנה עם מתכון קליל שכולם יאהבו וכך הושבה עטרה ליושנה והפשטידה הכי קלה, שכבר קצת נשכחה, חזרה לשבוע ימי תהילה. 

פשטידת התירס הזו היא פחות או יותר הדבר הקל ביותר להכין, לא מצריכה שום דבר מיוחד ובהחלט סובלנית לשינויים הנובעים מ"זה מה שיש במקרר". אם אין גבינה מגוררת או גוש גבינה לגרד אותו, אפשר לחתוך דק פרוסות של גבינה צהובה שתמיד יש במקרר. אם אין קוטג' אבל יש גבינה רכה אחרת אין בעיה להחליף. מכינים הכל בקערה אחת, מערבבים ושופכים לתבנית. מקסימום עשר דקות עבודה, מינימום כלים לשטוף ו"בחירת הקהל" אצלכם בכיס – אין אדם שלא עמד בפיתוי שלה - זהובה, ריחנית ומלאת טעם.

**פשטידת תירס (תבנית מלבנית 30X20)**

 עברו לתצוגת גלריהצילום: קרן הבר **מה?**

420 גרם גרעיני תירס מסוננים

1 גביע שמנת (או יוגורט)

250 גרם קוטג' 9%

2 ביצים גודל L

1/3 כוס (80 מ"ל) שמנת לבישול 15%

100 גרם גבינה קשה צהובה מגוררת

מלח ופלפל

3 כפות קמח

2 כפות פירורי לחם

40 גרם גבינת פרמזן

שמן לשימון התבנית

**איך?**

 עברו לתצוגת גלריהצילום: קרן הבר מחממים תנור ל180 מעלות.

בקערה גדולה מערבבים את גרעיני התירס, גבינה קשה מגוררת, ביצים, שמנת (שתיהן), קוטג', מלח ופלפל. מוסיפים את הקמח ומערבבים היטב, אם התערובת נראית דלילה ניתן להוסיף עוד כחצי כף קמח.

משמנים תבנית, זורים כף פירורי לחם באופן שווה, מוזגים את הבלילה לתבנית, מפזרים מעל באופן שווה את פירורי הלחם הנותרים ומגררים מעל את הפרמזן.

מכניסים לתנור לכ-40 דקות או עד שהפשטידה מתייצבת, מזהיבה ומתחילה להשחים.

מוציאים ומצננים. אפשר להגיש מיד ואפשר להגיש גם קר, במפתיע זה טעים לא פחות. 

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)