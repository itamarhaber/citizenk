---
date: 2018-07-18 18:10:00+03:00
description: ???
source: https://www.haaretz.co.il/blogs/karenhaber/2018-07-18/ty-article/0000017f-f8f1-d887-a7ff-f8f58f040000
tags: דעות
title: הקו הדק בין חינוך ערכי לחינוך לאומני
---

סוף מושב הקיץ ושוב הקואליציה במרוץ חקיקה דמגוגי, נוהג נפסד שהפך מסורת בכנסת ישראל. ממשלה העומדת מול אתגרים ביטחוניים, מדיניים, כלכליים וחברתיים עוסקת בשורה של חוקים פופוליסטים שאין להם ולו דבר עם סדר עדיפויות אחראי. בעוד עיני כולם נשואות לכרוניקה הטראגית והידועה מראש של [אישור חוק הלאום](/news/politi/2018-07-18/ty-article/0000017f-db4d-d3ff-a7ff-fbed69f80000), עבר ביום שני השבוע [תיקון 17 לחוק חינוך ממלכתי](/news/education/2018-07-17/ty-article/0000017f-db46-d3ff-a7ff-fbe6f9110000), חוק אווירה שכולו מהות הצייטגייסט הישראלי. לחוק, הידוע בכינויו "חוק שוברים שתיקה", אין ולו דבר עם שוברים שתיקה, או כל עמותת זכויות אדם אחרת הפועלת בישראל, ספק אם בכלל ייושם ואם כן הוא עשוי להתגלות כפוטנציאל ירייה ברגל האידיאולוגית של שר החינוך. אבל לא מהות החוק היא הנקודה, אלא האווירה שהוא מעודד המושתתת על האקסיומה "שמאלנים החוצה". 

לו היה מדובר במדינה דמיונית, ניתן היה להיות משועשע מהעובדה שבמדינה הניצבת מול אתגרים מהותיים, בית הנבחרים עסוק בחקיקה נמרצת של שורת חוקים אזוטריים, שלא לומר נקודתיים, או פרסונליים, או גבוליים, או אינטרסנטיים, או פופוליסטים, החל מ[חוק הפטור ממס](http://main.knesset.gov.il/News/PressReleases/Pages/press17.07.18n.aspx) על שירותים שניתנים לראש הממשלה, דרך "[חוק ההמלצות הקטן](/news/law/2018-07-18/ty-article/0000017f-db4e-df62-a9ff-dfdfcaef0000)" שמונע מהמשטרה לפרסם את העילה לסגירת תיק וכלה בחוק הלאום. זה כמו להיות על הטיטאניק ולדון ברפרטואר התזמורת בחדר האוכל במקום לארגן צעדים אופרטיביים להצלה. אבל לא כך הם פני הדברים עם [תיקון 17 לחוק חינוך ממלכתי](http://fs.knesset.gov.il/20/law/20_ls2_502826.pdf) שאמנם גם הוא פופוליסטי, אך הוא נוגע בסוגיה מהותי וכולו חגיגה אנטי דמוקרטית, אחד מתחומי התמקצעותה של הכנסת הנוכחית. 

הפגיעה בדמוקרטיה, בדגש על חופש הדעה, הביטוי והפלורליזם כעקרון מנחה, הפכה נורמה מקובלת עד כדי כך שלא רק חברי קואליציה, כמו: מועלם, סמוטריץ' (הבית היהודי), אוחנה, קיש, ביטן (הליכוד), בן ארי (כולנו), פורר (ישראל ביתנו) ומרגי (ש"ס), שותפים לה, אלא היא מקבלת רוח גבית בדמות נציגי "יש עתיד", יאיר לפיד, יואל רזבוזוב ואלעזר שטרן. מפלגה מנסה בכל כוחה להתנער מתווית המרכז-שמאל השגויה, שדבקה בה שלא בצדק, ולא בוחלת בשום אמצעי, פופוליסטי ואנטי-דמוקרטי ככל שיהיה, להדגיש את הנקודה. 

חברת הכנסת שולי מועלם -רפאלי נואמת במליאה בינואר 2017לתיקון שני סעיפים: האחד, הוספת מטרה נוספת למטרות החינוך הממלכתי המנויות בחוק: חינוך לשירות משמעותי בצה"ל או בשירות הלאומי; השני, מתן סמכות לשר החינוך למנוע פעילות של ארגונים שחותרים נגד מטרת החינוך החדשה ולקבוע כללים למניעת כניסתם למוסדות החינוך של ארגונים היוזמים הליכים משפטיים בחו"ל נגד חיילי צה"ל על פעולות שבצעו במסגרת תפקידם. מעבר לעובדה הטריוויאלית שהחוק בכלל לא מתאים למרבית ארגוני זכויות האדם בישראל, ובטח לא הבולטים שבהם אליהם מכוון החוק כמו שוברים שתיקה או בצלם, כיון שהם אינם חותרים נגד השירות בצה"ל או חיילי צה"ל, אלא מביעים דעה לגיטימית המתנגדת לכיבוש השטחים ואחזקת מיליוני פלסטינים ללא זכויות אדם תחת שלטון ישראלי ופועלים בשמה. 

לקרוא לחוק הזה "חוק שוברים שתיקה" זה ספין המשול ל"תראו, ציפור". אם נבטל רגע את השפעות מסע העליהום על השמאל ונתבונן בחוק עצמו, הרי הוא אך עוד תעודת עניות למצבנו. האם השירות בצבא או בשירות לאומי הוא מטרה חינוכית או שמא הרעיון המרכזי הוא תרומה לחברה? ב[חוק המקורי משנת 1953](https://www.knesset.gov.il/review/data/heb/law/kns2_education.pdf), תקופה בה השירות הצבאי היה נחוץ עוד יותר מהיום, נוסחה מטרת החינוך הממלכתי באופן הבא: "מטרת החינוך הממלכתי היא להשתית את החינוך היסודי במדינה על ערכי תרבות ישראל והישגי המדע' על אהבת המולדת ונאמנות למדינה ולעם ישראל, על אימון בעבודה חקלאית ובמלאכה, על הכשרה חלוצית, ועל שאיפה לחברה בנויה על חירות, שויון, סובלנות, עזרה הדדית ואהבת הבריות." 

הרעיון פשוט – מטרות החינוך הממלכתי הן, בין היתר, להביא ליצירת אזרחים משכילים וערכיים שהפעולה והתרומה לחברה האזרחית בה הם חיים היא חלק מדפוסי הפעולה שלהם. במקרה של תיקון החוק המסר ברור וסליחה על הציניות – "הבו לנו בשר תותחים", לא עוד אומה שוחרת שלום, אלא אומה המייצרת חיילים. זו ההנחה שכל שר חינוך מביא עמו אידיאולוגיה שנארגת בתוך פעילות משרד החינוך, שבשלה קבע החוק המקורי מטרה רחבה וקונצנזואלית, כזו שמאפשרת ביטוי פלורליסטי לאהבת המדינה. הכנסת ה-20 קבעה הלכה למעשה שבתי הספר הממלכתיים צריכים לחנך חיילים. 

בהנחה שכל הרעיון של חינוך ממלכתי הוא על זמני ומושתת על ההנחה שהוא נועד להביא לחברה משכילה, ערכית וטובה יותר ולא לשקף מציאות פוליטית עכשווית. הוספת החינוך לשירות משמעותי בצבא למטרה היא בעצם קבלת האקסיומה שהניח ראש הממשלה ש"[לעד נחיה על חרבנו](/news/politics/2015-10-26/ty-article/.premium/0000017f-ed58-d639-af7f-eddf45730000)". 

אנחנו יכולים לסמוך על אינדוקטרינציה בחינוך בחסות בנט שתחנך ש"אין כיבוש כי אין עם כובש בארצו", שתאטום את התלמידים מלשמוע דעות נוספות, שתשכנע שאין כמו ה"עם הנבחר", ש"צה"ל הכי מוסרי בעולם", שתחזק את הזהות היהודית, שתפעל לחינוך לשירות משמעותי בצבא, אבל יש דבר אחד שהיא אינה יכולה לעשות – היא אינה יכולה לשנות את המציאות. בסופו של דבר, כל בוגרי המערכת הזו יפלטו למציאות והיא תתפוצץ להם בפרצוף. מערכת החינוך של "עם הנצח לא פוחד מדרך ארוכה" מרשה לעצמה להתעלם מתקתוקה של הפצצה, וזה בוודאי לא יעזור לתלמידים שמתישהו יהפכו לבוגרים שיצטרכו לנטרל אותה.