---
date: 2021-02-09 20:10:00+02:00
description: ???
source: https://www.haaretz.co.il/family/homeschooling/2021-02-09/ty-article/.premium/0000017f-f8bd-d47e-a37f-f9bd2af80000
tags: חינוך
title: שיעורי הבית יכולים לשמש את ילדינו היטב, אם רק ניתן להם פרופורציה נכונה
---

להקדיש טור שלם לשיעורי בית לא נובע מהעובדה שאני מאמינה בשיעורי בית - אני לא; אם ממילא ילדים נמצאים שעות בבית הספר, אין סיבה שבגינה יש לתת להם עוד שיעורים גם בבית ובטח לא לפי משקל. אבל שיעורי הבית - ובוודאי בתקופת הקורונה - תופסים לא מעט זמן משעות היום ולעיתים אף עולים בדם, יזע, מאמץ ודמעות.

בתקופה מלחיצה ממילא כמו הקורונה, שיוצרת לא מעט התמודדויות כמעט בכל תחום בחיים, הופכים הלימודים למקור חיכוך, תסכול ולחץ לא פעם לשני הצדדים, ילדים והורים כאחד. הלחץ הזה טבעי ואנושי, אבל הנקודה היא איך מצליחים להימנע מחיכוכים כאלה שבהחלט לא מוסיפים דבר לאווירה הלא מאווררת של כמעט שנה בבית.

בהנחה שבטור זה לא נפתור את סוגיית שיעורי הבית, שבינינו התשובה לה אינה דיכוטומית, משום שיש יתרונות בשיעורי בית בתחומי ידע מסוימים, אך קיים הבדל בין גילים שונים (מקובל להפריד בין יסודי, חטה"ב ותיכון) - ישנה חשיבות לאיזון נכון ולהבנת ההבדל בין תלמיד לתלמיד (רשימה חלקית). זאת אומרת שתכנון נכון של שיעורי בית, מתן שיעורים רק בתחומים מתאימים, תרגול מעניין ומסקרן ואיזון כמות השיעורים הם המרכיבים החיוניים בהפיכת שיעורי הבית לעבודה שתלמידים ממלאים מתוך מוטיבציה, סקרנות ורצון ולוקחים עליה אחריות. זה לא המצב במרבית בתי הספר והשאלה הפרקטית היא איך מתמודדים עם זה.

מחקרים רבים בוחנים את ההשפעה החיובית והשלילית שיש למעורבות של ההורים בהכנת שיעורי בית, וכמובן שאין מתכון אחיד למעורבות הנכונה שתסייע לתלמידים ליהנות - וגם לשכלל את המיומנויות הנדרשות להכין את שיעורי הבית באופן עצמאי. עם זאת הכנת שיעורי הבית היא מוקד תדיר של חיכוכים עבור לא מעט משפחות, והנושא עולה גם בפניות שנעשות למדור זה (כן, התכוונו ברצינות שתעשו שימוש באימייל שלנו - המצוין בכל טור בתחתית הטקסט).

TEDx Talksיש המון סיבות שעלולות להפוך את שיעורי הבית למוקד של חיכוך, אבל בסופו של דבר השורה התחתונה היא אחת (חוץ מלברר מה זה מעורר בנו ולנסות לפתור את זה בעצמנו, כי הילדים לא אשמים ואגב גם לא המורה) - הדרך שבה אנחנו מתמודדים עם הנקודה הזו היא קריטית עבור הילדים, אף יותר ככל שהם צעירים יותר. לכן יש חשיבות אדירה לאופן ההתייחסות שלנו, ללא קשר למה שאנחנו חושבים על השיעורים או איפה זה פוגש אותנו כרגע.

יש חשיבות למעורבות ההורה, בוודאי בגילים צעירים יותר. לנו היכולת לסייע להם להצליח בשיעורים, היום גם בלמידה מרחוק, אבל הדבר מצריך כמה הנחות יסוד הוריות. ראשית זמני למידה משותפים דורשים לא רק פניות של הילד, אלא גם של ההורה, לכן אני ממליצה שזמן למידה יוגדר כזמן פנוי מהסחות דעות (עד כמה שניתן) של שני הצדדים. מעבר לכך חשוב לזכור מה סדר העדיפויות ההורי שלנו - שיעורי הבית הם פחות הנקודה, חשוב יותר להיות קשוב לילד ובטח לא לשבור אותו רק כדי לסמן וי על הגשה.

חשוב להכניס את שיעורי הבית לפרופורציה ולזכור שהיעד אינו הכנת השיעורים - זהו בסך הכל כלי לרכישת מיומנויות כמו יכולת למידה עצמית, פיתוח אחריות, ניהול זמנים נכון, הבנת הנקרא, שכלול יכולת הביטוי בכתב, פתרון בעיות ועוד. לכן התפקיד שלנו הוא לסייע להם בדיוק בזה. לא עושים זאת באמצעות שיחות אינסופיות, הדברים האלה לרוב חולפים מהר מאוד מעל ראשי הילדים ברחש "בלהבלהבלהבלה" מונוטוני. עושים זאת בעיקר באמצעות תמריצים חיוביים, כמו למשל התפעלות מעמידה בזמנים.

לריב עם ילד כדי שיכין שיעורים זו ירייה ברגל, מפני שמבחינת הילד מדובר באישרור לכך ששיעורי בית זה עונש ובסופו של דבר זה לא משיג תוצאות חיוביות במיוחד, גם אם אנחנו חושבים שככה הוא ילמד ויסגל הרגלים טובים. זה טוב לכוון ילד להכין שיעורים, זה מצוין להסביר בקצרה את מערכת הציפיות והדרישות של בית הספר וכמובן את ההשלכות של אי הכנת שיעורי בית, אבל בסופו של דבר אם ילד לא יכין שיעורים, התגובה של המורה, בעיקר אם תהיה בונה, תסייע לו להבין את הכללים ולמצוא את הרציונל הפרקטי בהכנת שיעורי בית. יש דברים שלא משנה כמה נרצה שהם ילמדו מהניסיון שלנו, הדרך היחידה שלהם ללמוד היא להתנסות לבד.

אז מה אני מציעה? לכוון, לעודד, לעזור ככל שניתן כדי לסייע להם ליהנות מהשיעורים, לחוות אותם בצורה חיובית יותר, להציע דרכי פתרון, ללמד מה עושים כשלא יודעים ובעיקר להיות סבלניים וחיוביים. הם ישחררו ככל שירגישו יותר ביטחון, וזה לא יהיה במחיר של חיכוכים מיותרים שרק מעמיקים את תחושת הקושי עבור הילדים; הם לא המשך ישיר שלנו, יש להם את הדרך שלהם בעולם, אנחנו פה כדי לסייע להם וזה התפקיד שלנו כהורים. אם שיעורי הבית שלהם נראים לא הגיוניים, זה הזמן לבוא בדרישות למערכת, אבל הם זקוקים לתמיכה שלנו ולעיתים הכנת שיעורי בית בגיל מבוגר יכולה להיות מטלה הרבה יותר קשה מאשר בגיל בית הספר.

*מוזמנים לשלוח שאלות ונושאים לדיון למייל [LegadelBabait@gmail.com](mailto:LegadelBabait@gmail.com)*

לחצו על הפעמון לעדכונים בנושא:
------------------------------

* [הורות](/ty-tag/parenthood-0000017f-da26-d938-a17f-fe2ebef50000)
* [חינוך](https://www.themarker.com/ty-tag/0000017f-da2f-d494-a17f-de2f87270000)
* [מערכת החינוך](https://www.themarker.com/ty-tag/0000017f-da36-d938-a17f-fe3ea62f0000)