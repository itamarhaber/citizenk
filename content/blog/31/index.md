---
date: 2022-03-31 11:03:00+03:00
description: ???
source: https://www.haaretz.co.il/blogs/karenhaber/2022-03-31/ty-article/00000180-5b9a-dc4e-a5a9-7ffefecc0000
tags: דעות
title: נפתלי בנט עלה על הגל
---

פיגועי הטרור האחרונים מוכיחים כי טרוריסטים אינם מבחינים בין דם לדם. בניגוד אליהם, ראש הממשלה, נפתלי בנט, מבחין גם מבחין בין דם לדם. עוד לא יבש דמו של השוטר אמיר חורי, שעצר את המחבל בבני ברק ושילם בחייו, כבר יצא ראש הממשלה בהצהרה על "[גל טרור ערבי רצחני](/news/politics/2022-03-29/ty-article/00000180-5bba-d615-a9bf-dffabbfd0000)". לא עוד "גל טרור", אימרו מעתה גל טרור "ערבי" וגם "רצחני". 

ראש הממשלה כיוון את החצים כרגיל אל הציבור הערבי כולו ושיחק לידי האופוזיציה. זה בכל זאת המגרש הביתי שלו. בכל שנות השיסוי וההסתה של בנימין נתניהו, בנט מעולם לא החסיר צעד וזימר בקול שני על "זהות יהודית". הוא עשה זאת לא רק כשר חינוך, אלא גם כשר הביטחון וכיום הוא עושה זאת כראש ממשלה. הוא אולי לא רוקד על הדם, אבל הוא גם לא מרגיש שכובד האחריות הוא להיות ראש הממשלה של כולם, גם של הערבים רחמנא לצלן. 

הצהרתו של בנט אינה משרתת את החיים המשותפים, אבל זו כאמור לא מטרתו של ראש הממשלה. הצהרתו עוד יותר מסוכנת בתקופה בה הימין האלים משולהב ותוסס ואלימות המתנחלים ממשיכה להיות כמעט יום-יומית. מרבית הציבור היהודי בישראל אינו חושב שיש בכלל מה להתעכב על דבריו. ההגיון הרי פשוט: מבצעי הטרור היו ערבים ולכן הצדק עם ראש הממשלה, גם אם ההכללה הנוראית הזו פוגעת במרקם השברירי ממילא של החיים בישראל ומחזקת את האפליה וחוסר האמון. 

הביטוי הזה, "גל טרור ערבי רצחני", נבחר בקפידה ולא היה בגדר פליטת פה. הוא מתמצת מצוין את תפישתו של ראש הממשלה וגם עובד יופי עם אלמנט התבהלה, שבנט מאז ומעולם נטה לו חיבה יתרה. בתקופה שבה החברה הערבית מתקשה להתמודד עם הפשיעה בתוכה והמדינה עושה את המינימום, אם בכלל, כדי לטפל בכך, ראש הממשלה מכשיר את הלגיטימציה להמשך האפליה וההסתה. המסר שלו ברור ומי שצריך להבין - הבין. 24 שעות אחרי שחידד כי ערבי זה טרור, הוא כבר [קרא לאזרחים לשאת נשק](/news/politics/2022-03-30/ty-article/.premium/00000180-5ba2-d97e-a7fb-7bf72cf40000) והודיע על הקמת חטיבה של מג"ב. והרי מה כבר יכול להשתבש בסיטואציה של תבהלה אזרחית עם נגיעות של נשק חם? ומה כבר יכול להשתבש עם עוד השראה מפעולות מג"ב בשטחים? 

את גל הגזענות היהודית הנוכחי, זה שעוקב את הגל של תקופת "שומר החומות", בנט הביא על ישראל בעיניים פקוחות לרווחה. את ביטויו ראו בהפגנות הימין אחרי הפיגועים בבאר שבע וחדרה, עם הריקוד על הדם של המון ימני מוסת בידי פוליטיקאים מהזן הנחות של איתמר בן גביר, בצלאל סמוטריץ' ומירי רגב. השבוע כבר הודיעו עיריות ומועצות מקומיות על הפסקת עבודתם של פועלים מהסוג הערבי, מהסוג של הטרור. בהמשך דווח על פלוגות יהודיות שמחפשות עובדים פלסטינים או מגיעות למחסומים ולא מאפשרות לפלסטינים לעבור. 

כן, ישראל חווה פיגועים והיא משלמת מחיר דמים, אבל היא גם ממשיכה את מעגל הדמים. רק דמיינו שהתגובה הישראלית לטרור הייתה בחיזוק השותפות עם האוכלוסייה הערבית, שממילא מקופחת מבחינת זכויות אזרחיות, וממש לא רוצה בטרור אלא לחיות בשקט. זו "ברית המתונים" שהייתה צריכה לקום, אבל בנט וממשלתו אינם פרטנר לכך.

לחצו על הפעמון לעדכונים בנושא:
------------------------------

* [נפתלי בנט](/ty-tag/naftalibennett-0000017f-da36-d249-ab7f-fbf659430000)
* [פיגוע](/ty-tag/0000017f-da29-dea8-a77f-de6b8ccc0000)
* [טרור](/ty-tag/0000017f-da28-d249-ab7f-fbe8cdb40000)