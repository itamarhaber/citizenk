---
date: 2018-01-04 20:21:00+02:00
description: ???
source: https://www.haaretz.co.il/food/cookingwithkids/2018-01-04/ty-article/0000017f-f8f3-d2d5-a9ff-f8ff88150000
tags: בישול
title: טריקים לבישול מהיר לנוער המורעב
---

מכירים את המיתוס הזה של המתבגרים בעלי תיאבון בלתי נגמר ורצון עז לאכול ובעיקר בשר? אז אני לא מתכוונת לשבור אותו, פשוט כי ככה זה גם עובד אצלנו. בניגוד לאירועים אחרים בחיים שההתארגנות הקולינרית אליהם היתה מתוכננת ומדורגת, נניח במעבר לחיים בזוג ואחר כך כמשפחה, שום דבר לא מכין אותך לנער מתבגר. רגע אחד יש לך שלושה ילדים שאוכלים בערך אותו דבר ופתאום "בום", משהו שואב את כל האוכל וזה קורה מהר ותופס אותך לחלוטין לא מוכנה. 

הרגע שהבנתי, כמו דורות'י בשעתה, שאנחנו כבר לא ממש בקנזס היתה ביום שלישי אחד כשחיפושיי הקדחתניים בפריזר לא הניבו גם לא קופסת שניצלים קפואה אחת לרפואה. משך כל שנות הורותי היה מלאי השניצלים הקפואים שלי מקור לביטחון קולינרי בלתי מעורר ומעולם לא אזל המלאי לפני שהשבוע הגיע לקצו ולרוב נותרו עודפים. שנאמר מאיגרא (שניצלים) רמה אל בירא (פריזר) עמיקתא (וריקא). 

הבחירה שלי להישאר בבית ולגדל את הילדים (וגם לעבוד) העניקה לי פריווילגיה עצומה בתחום המטבח – היכולת לבשל בכל יום אוכל טרי וללא צורך לבשל בכמויות מסחריות ולאכול יום אחרי יום אוכל מחומם. לכן עבורי מרבית הטריקים של בישול סיטונאי לא עובדים, ועכשיו עם השינויים בהרגלי האכילה של הבכור, אם נשארה לזניה מאתמול, הרי שזה בגדר נשנוש מתבקש עד לאוכל, כך שממילא זה לא רלוונטי. 

 עברו לתצוגת גלריהצילום: Getty Images ILכשאת מגדלת משפחה את לומדת על כל מיני טריקים שאפשר לעשות להקל על בישולים, לבד מסנדוויצ'ים (לא תשכנעו אותו להשתמש במונח כריכים) והזמנת אוכל: 

- בישול מרוכז של כמה סירים בסוף שבוע   
 - הכנת כמות גדולה של [קציצות](/food/cookingwithkids/2017-05-11/ty-article/0000017f-f896-d460-afff-fbf68a280000) בפעם אחת והקפאתן בקופסאות וכך אם צריך לבשל בצ'יק צ'ק פשוט מכינים רוטב ומפשירים את הקציצות לתוכו.   
 - הכנת ארוחות שלא מצריכות הרבה עבודה כמו [עוף עם תפוחי אדמה בתנור](/food/oracoren/2016-11-06/ty-article/0000017f-f8a1-d460-afff-fbe7333c0000), שניתן לגוון כל פעם בתיבול שונה.   
 - לאפות [פשטידות](/food/shavuot-recipes/2018-04-24/ty-article/0000017f-e8a7-df5f-a17f-fbff50b70000), לחתוך למנות ולהקפיא.   
 - מלאי [שניצלים](/food/cookingwithkids/2017-01-01/ty-article/0000017f-f8e8-d044-adff-fbf9ae1c0000) קפואים לפני טיגון. 

כל זה עובד נפלא עד לגיל ההתבגרות, הוא גיל הרעב התמידי המשולב בהתלבטות אין סופית ובלבול רצונות – כל החומרים מהם עשויים מעגלי קסמים אכזריים, מי שהיה שם יודע ומי שלא – חכו. 

מה עושים? ראשית – הכירו את הפריזר, העוזר שלכם במטבח לשנות ההתבגרות. עכשיו הרשו לי להציג בפניכם את החברות הטובות שלכם לשנים הבאות, הן נהדרות בתקופת ההתבגרות, ישמשו את אלה מביננו שימצאו עצמם נוסעים בשבתות לבסיסים שכוחי אל וכמובן יהיו לעזר בשנות המגורים בשכירות – קופסאות הפלסטיק. אל תקלו ראש בהן כלל וכלל ומומלץ להקדיש מחשבה לגדלים השונים ולאפשרויות המגוונות שיש בשוק ולהתאים את הקניה [לצרכים שלכם ולמגבלות הפריזר](/food/salads/2017-11-06/ty-article/.premium/0000017f-dc77-d3a5-af7f-feff323b0000). 

 עברו לתצוגת גלריהצילום: Getty Images ILולמה הפריזר כל כך חשוב? כי במעט מאמץ ביום הבישולים הקבוע שלכם, ואם אין לכם – אמצו אחד, אתם פותרים לכם את כל השבוע למתבגר, או למשפחה כולה, בלי הרבה מאמץ. פשוט במקום לבשל, ציידו את הפריזר. כל מה שצריך זה להכין את המצרכים לארוחות מהירות – קוביות חזה עוף מוכנות להקפצה, בשר טחון מטוגן עם בצל, שניצלים קפואים, המבורגרים ואתם מוכנים לכל רעב "בלתי צפוי". 

**אספקת פריזר משפחתית קבועה מינימלית, מחושב לפי מתבגר זכר קרניבור ממוצע אחד בבית:** 

1 ק"ג שניצלים ביתיים קפואים מוכנים לפני טיגון (מחסן חירום משפחתי קבוע) 

פיתות (ע"ע שניצלים, זה עובד טוב יחד) 

לפחות 1 המבורגר כ- 250 גרם ביתי 

לחמניות המבורגר (כמספר ההמבורגרים) 

4 קופסאות של 250 גרם חזה עוף נקי וחתוך לקוביות קטנות כ"א 

1 קופסא של 1 ק"ג חזה עוף נקי וחתוך לקוביות קטנות 

2 קופסאות של 250 גרם בשר טחון מטוגן עם בצל מתובל במלח 

**דברי הסבר:** 

כאמור, שניצלים קפואים הם פריט חובה, השמלה השחורה הקטנה של ניהול משק בית עם ילדים. 

 עברו לתצוגת גלריהשניצלים קפואים הם פריט חובה, השמלה השחורה הקטנה של ניהול משק בית עם ילדיםצילום: Getty Images ILאסכולת **[ההמבורגר הביתי](https://www.haaretz.co.il/food/recipes/2016-08-02/ty-article/0000017f-f82a-d318-afff-fb6b39a50000)** שלנו מחזיקה כמה וכמה גדלים של המבורגרים, מ- 100 גרם לצעירים שביננו, 150 גרם (הם באים בזוגות ומשמשים את המתבגר כשהוא רוצה המבורגר כפול), 220 גרם לאנשים רגילים ו- 275 גרם למתבגר ביום רגיל. המהדרין יקצצו בעצמם את הבשר ויכתתו לכתיתה בתוספת מלח (ופלפל) ואילו גרסת המתעצלים יתנו לקצב לטחון ואז יכתתו לכתיתה [בתוספת מלח (ופלפל)] – עוטפים כל אחת בניילון נצמד ומכניסים לפריזר. מומלץ להפשיר במקרר בלילה לפני השימוש ולא להפשיר בצורה אגרסיבית יותר. צולים את ההמבורגר על מחבת, בינתיים יכולים להכין את הלחמנייה (למרוח, לקצוץ בצל, לפרוס עגבנייה ומלפפון חמוץ וכו') וגם תוספות: גבינה, ביצת עין, בצל מטוגן או פטריות). 

**קופסאות חזה עוף** נקיות וחתוכות לקוביות על שום מה? ובכן הקופסא הגדולה היא ליום שכולם רוצים חזה עוף והקופסאות הקטנות הן לכל הפעמים שאתם נדרשים להכין במיוחד. מומלץ להוציא בבוקר מהפריזר ולהניח להפשיר במקרר. 

**שווארמה ביתית** – מחממים מעט שמן במחבת על אש בינונית-גדולה, מוסיפים את הבשר ומטגנים עד שצבע חזה העוף הופך ללבן תוך כדי ערבוב. מוסיפים מלח, כמון וכל תבלין אחר שאוהבים, מטגנים עוד קצת ומכניסים לפיתה מרוחה בחומוס. למתקדמים כדאי להכיר את המתכון [הזה](/food/mangal/2019-04-30/ty-article-magazine/0000017f-db55-d3a5-af7f-fbff23110000). 

**נודלס עם חזה עוף ברוטב חמאת בוטנים** – הכי קרוב [לסאטה מהיר](/food/world/2016-08-21/ty-article-recipe/0000017f-f97f-d318-afff-fb7fc88a0000) וטעים. מבשלים נודלס. במקביל מקפיצים בווק את קוביות העוף (אם רוצים להקפיץ ירקות מוציאים את העוף, מקפיצים כל ירק בנפרד ואחר כך מערבבים שוב הכל בווק. כשאני עושה עם מנה עם טופו אני מתחילה איתו, מוציאה, ממשיכה לירקות ואז מחזירה שוב את הכל פנימה) מוסיפים 3-4 שיני שום כתושות ו-1 קובייה ג'ינג'ר כתוש קפוא. הרוטב: למנה אחת כף חמאת בוטנים – כוס מים, 1 כפית דבש (או סילאן), 3 כפות רוטב סויה, 1 כף טריאקי (לא חובה) – כל מנה נוספת היא רק חצי מכמות המרכיבים (כלומר לכמות של 2 מנות: 1.5 כף חמאת בוטנים, 1.5 כוס מים, 1.5 כפית דבש, 4.5 כפות סויה, 1.5 כף טריאקי). מסננים את הנודלס המוכנים ומוסיפים אותם לווק – מערבבים היטב, מסירים מהאש ומטפטפים כמה טיפות של שמן שומשום – מערבבים ומגישים. 

 עברו לתצוגת גלריהמקפיצים בבלגרד. פאד תאי של ווק ריפבליקצילום: דודו בכר**ספגטי עם חזה עוף ברוטב עגבניות** – מבשלים את הספגטי ובינתיים - מחממים מעט שמן במחבת ומטגנים 1 בצל פרוס לפרוסות עד שצבע הבצל הופך שקוף, מוסיפים את קוביות חזה העוף, כשצבען הופך לבן, מוסיפים 2-3 שיני שום כתושות ומטגנים יחד. מוסיפים תבלינים, רסק עגבניות, מעט מים עד לקבל רוטב סמיך – בודקים תיבול ומתקנים אם יש צורך – מערבבים עם הספגטי. לעוד רעיונות לספגטי - [כאן](/food/limor-laniado-tirosh/2011-10-28/ty-article/0000017f-f409-d487-abff-f7ff86750000). 

**בשר טחון מטוגן מפשיר בשניות ומעניק אין סוף אפשרויות בהתאם למה שיש בבית:** 

**מקסיקני?** מחממים את הבשר או מפשירים אותו במיקרו (ניתן לתבל) עם ממרח אבוקדו (לימון ומלח – לא צריך יותר) ושעועית (שעועית לבנה מבושלת ברוטב עגבניות) או ממרח פלפלים. מורחים על טורטיה רכה ומחוממת את ממרח האבוקדו, מעליו את השעועית ומעל את הבשר, מקפלים את התחתית פנימה לכיוון המילוי ומגלגלים מהצד. 

**וגם צ'ילי קון קרנה** – להגיש על מצע של אורז לבן. **הכנה:** מחממים את הבשר על מחבת גדולה עם מעט שמן, מוסיפים שום כתוש ומטגנים. מוסיפים שעועית מבושלת קפואה (בערך שני חופנים למנה) מבשלים יחד 2-3 דקות ואז מוסיפים כוס מים ו-2 כפות רסק עגבניות ומביאים לרתיחה תוך כדי ערבוב. מסירים מהאש ומוסיפים מלח, פלפל חריף, פפריקה, ממרח פלפל צ'יפוטלה – מערבבים ומחזירים לאש לעוד כ-5 דקות בישול. 

**אוהבים אסיאתי?** ירקות מוקפצים בווק (חציל, קישואים, פלפלים – מה שאוהבים) עם מעט שמן, מוסיפים את הבשר, שום וגינג'ר כתושים, אם רוצים רוטב מתוק מוסיפים דבש, סויה וטריאקי, אם לא אפשר ברוטב סויה וצדפות ומגישים עם אורז לבן. 

**מעדיפים איטלקי?** מחממים את הבשר עם הבצל על מחבת גדולה, מוסיפים שום כתוש, אפשר להוסיף מעט יין אדום, לא צריך יותר מאשר להוסיף רסק עגבניות, מים ומלח וכמובן עשבי תיבול והרי לכם בולונז עוד לפני שהספגטי מתרכך. 

**הכי טעם ישראלי?** מחממים את הבשר והבצל במחבת, מוסיפים קצת שום כתוש, פלפל חריף, כמון, צנוברים, בהרט ומכניסים הכל לפיתה- דומה ללחמא בעג'ון אבל בכיס פיתה. 

נראה לי שהבנתם את הקטע ולא נותר אלא לאחל בהצלחה לכולנו.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)