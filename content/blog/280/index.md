---
date: 2020-04-02 13:04:00+03:00
description: ???
source: https://www.haaretz.co.il/food/cookingwithkids/2020-04-02/ty-article/0000017f-f8fc-d47e-a37f-f9fc06fa0000
tags: בישול
title: לחמניות המבורגר ראויות לשמן
---

זה התחיל כשרותם (הידוע בכינויו עורך האוכל המשובח בעולם, אבל קיצרתי עבורכם) שאל אם יש לי בשלוף מתכון ללחמניות המבורגר. נאלצתי להודות שלמרות שאני משתדלת להכין כמעט הכל בבית, הכנת לחמניות המבורגר מעולם לא עלתה בדעתי. יש לזה גם הסבר מצוין, והוא שלחמניות המבורגר מאוד ספציפיות ואהובות שאני תמיד קונה בסיטונות ומקפיאה. אבל השאלה של רותם הובילה למסע של אפיית לחמניות המבורגר. 

התחלתי עם לחמניות המבורגר שעשיתי להן ראש עיסה, לשתי, ליטפתי, הוספתי חמאה, ויצאו לחמניות יפהפיות וטעימות אבל משהו לא הסתדר, הן לא החזיקו מעמד יותר מדי מתחת להמבורגר, ואם יש ללחמניות תפקיד אחד זה להחזיק את ההמבורגר ולא להתפרק. בצער החלטנו שאלה [לחמניות של ארוחת בוקר](/food/10-recipes/2020-03-26/ty-article-magazine/0000017f-f75a-d318-afff-f77bc1b30000) ולא של המבורגר. אחר כך הכנתי [לחמניות חמאה](/food/cookingwithkids/2020-01-16/ty-article/0000017f-f8fa-d47e-a37f-f9fe57ac0000) אבל זה עדיין לא היה מושלם ואז החלפתי, שידרגתי, שיניתי וניסיתי עם שמן צמחי, והפלא ופלא, למעט העובדה שהן יצאו מעט גדולות מדי, יצאו לחמניות לעילא ולעילא, שלא התפרקו וזכו להתלהבות כנה. מתכון מנצח משתפים, לא? 

 עברו לתצוגת גלריהלחמניות המבורגר של קרן הברצילום: קרן הבר**לחמניות המבורגר (כ-8 לחמניות בקוטר של כ-13 ס"מ)** 

**חומרים:** 

500 גרם (3 כוסות וחצי) קמח לבן   
 1 כף (8 גרם) שמרים יבשים   
 2 כפות (20 גרם) סוכר לבן   
 1 ביצה טרופה   
 1/3 כוס (80 מ"ל) שמן צמחי (אפשר גם 100 גרם חמאה רכה במקום, אבל המרקם יהיה דחוס יותר)   
 1 כוס (240 מ"ל) מים פושרים (ייתכן שיהיה צורך ביותר מים)   
 להברשה: ביצה טרופה, שומשום. 

**אופן ההכנה:** 

לקערת מיקסר עם וו לישה (ולישה ארוכה חשובה במקרה של הלחמניות) מכניסים את הקמח, השמרים והסוכר ומערבבים יחד. מפעילים את המיקסר על מהירות נמוכה ומוסיפים את הביצה ולאחר מכן את המים בהדרגה ותוך כדי לישה איטית. 

אחרי כ-7 דקות מתחילים לזרזף את השמן ומגבירים מעט את המהירות למהירות איטית עד בינונית. אחרי שהשמן נטמע מוסיפים את המלח ולשים עוד כ-5 דקות. הבצק אמור להיפרד מדפנות הקערה ולהרגיש גמיש וקצת דביק. 

משמנים את הידיים ומעבירים את הבצק לקערה נקייה ומשומנת קלות. 

מרטיבים מגבת מטבח נקייה, סוחטים היטב ומכסים את קערת הבצק. 

מניחים לבצק לתפוח עד להכפלת הנפח, בערך שעה וחצי. 

מעבירים את הבצק למשטח עבודה מקומח וחותכים את הבצק לשמונה חלקים (בערך 90 גרם ללחמניה). יוצרים מהן כדור ומניחים על נייר אפייה שהונח על תבנית תנור סטנדרטית, שומרים על רווחים ומניחים את כל הלחמניות. 

מכסים את הלחמניות במגבת הלחה ומניחים להן לתפוח עוד כחצי שעה ומחממים תנור ל-200 מעלות. 

מברישים את הלחמניות בביצה הטרופה, מפזרים שומשום (מומלץ להבריש כל לחמניה ומיד לפזר שומשום) ומכניסים לתנור ל-28 דקות, תלוי בתנור. משום שפיזור החום לא תמיד מדויק, כדאי אחרי 10 דקות לסובב את התבנית בתנור. 

מוציאים מהתנור, מניחים כמה דקות להתקרר וניגשים להכין [המבורגר](/food/10-recipes/2023-04-24/ty-article-magazine/0000017f-efba-d487-abff-fffedd010000) ומגישים.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)