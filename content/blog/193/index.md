---
date: 2020-12-01 15:31:00+02:00
description: ???
source: https://www.haaretz.co.il/family/homeschooling/2020-12-01/ty-article/.premium/0000017f-f8fb-d460-afff-fbff582a0000
tags: חינוך
title: 'הסתכלו סביבכם: כל מה שאתם רואים מאפשר ומעודד למידה'
---

לפני שהיה לי ילד, לא חשבתי איך אחנך אותו. כשהיה לי תינוק, כל מה שרציתי היה לגדל אותו. כשהפך לפעוט, פתאום הבנתי שמעולם לא חשבתי על איך מגדלים ילד וכיצד מחנכים אותו, מה זה אומר בכלל, ובאיזה מטען אני רוצה לצייד אותו בטרם יצעד לעבר חיים עצמאיים. הבחירה בחינוך ביתי מחייבת לחשוב על כל אלו בכובד ראש. היא הרבה מעבר לעניין הטכני של פיקוח של משרד החינוך, הדורש מההורים לתכנן בצורה כזו או אחרת את שנת הלימודים, כולל תחומי לימוד, דרכי לימוד ואפילו יעדי תוצרים (לפחות בתקופתי). כשאחריות החינוך עלייך, את נדרשת לחשוב על הבסיס היסודי שאת רוצה לתת לילד, ופתאום מרכז הכובד אינו תוכן פרקטי, אלא משהו מהותי יותר - פילוסופי, אם תרצו.

האדם שאנחנו לא ייבנה מלימודי מתמטיקה או עברית פורמליים בגיל צעיר, אבל התלמיד שאנחנו ייבנה וילמד אם נבסס את הלמידה הראשונית על ערכים, אופני חשיבה ודרכים למציאת פתרון. כך, כל מרכז הלמידה השתנה בעיניי: אם בבית הספר הדגש הוא על חומר למידה מוחשי ותוצריו כחלק ממנגנון פעולה המוודא שכל התלמידים יודעים את החומר שנלמד, בבית אפשר לעשות את זה אחרת לגמרי. הרי אם המטרה היא לעבור בגרויות, אפשר ללמוד אינטנסיבית שנתיים ולגמור עם זה. אבל המטרה של חינוך גדולה הרבה יותר, כי מעבר לידע ישנם ערכים, כישורים, מיומנויות ויכולות נרכשים. 

אני מבינה מדוע מבחינת מערכת החינוך צריך לסמן וי על קריאה וכתיבה בכיתה א', אבל למה בעצם כל כך חשוב לנו שדווקא אז הילדים שלנו יתחילו ללמוד את המיומנויות הללו ולמדוד את ההישגים בהן? הבחירה בחינוך ביתי נעשית לרוב לא רק בשל הרצון של ההורה להיות מעורב ואחראי יותר לחינוך ילדיו, אלא ובעיקר מתוך חוסר אמון במערכת - לכן החשיבה מחדש על חינוך מן היסוד היא חיונית ולרוב תוביל להתנהלות רחוקה מזו הממוסדת. חלק מהמשפחות בחינוך ביתי בוחרת במסגרת הנקראת unschooling, גישה בה הלימודים נעשים באופן חופשי ובהתאם לרצון הילד. ההורה שם כדי לכוון, לתווך ולהציע, אך הלימודים נעשים מתוך יוזמה של הילד ונעשים בדרכים שונות וזמנים שונים. מהצד השני של הספקטרום נמצאות משפחות שמשעתקות לגמרי את הלימודים בבית הספר אל הבית, וכמובן על הספקטרום שבין שני הקצוות נמצאות משפחות רבות.

 עברו לתצוגת גלריהבפעילות משותפת ולאורך זמן, ניתן להעביר ערכים כמו צדק, שוויון והוגנות או לחלופין את חשיבותם של חוקים דרך משחקיםצילום: Veja / Shutterstockהניסיון להבין את דרכי בחינוך עברה לא מעט ניסוי וטעיה. אין ספק שבתחומים מסוימים חוברות מסייעות בתרגול, אך לימודים יכולים להיעשות בצורה הרבה יותר מעניינת, בוודאי במצב של למידה פרטנית או כמעט פרטנית (בסופו של דבר יחס מספרי של הורה אחד לחמישה ילדים הוא בכל זאת טוב לאין שיעור מיחס של מורה ל-36 תלמידים). כך למשל, לימוד קריאה וכתיבה יכול להגיע באמצעות חשיפה מרובה לספרים, משחקי אותיות, ציורי אותיות, צביעה בגירים ואפילו הכנת עוגיות. חוויית הלימוד של קריאה וכתיבה לא יכולה להיות שווה אצל כולם, מכיוון שאצל כל ילד הגירוי שונה, התפיסה אישית והדרך שבה נתווך לילד את המיומנות הזו היא קריטית לא רק ליכולותיו בתחום אלא גם להערכת העצמי שלו.

אמנם דרוש פיקוח של משרד החינוך על מנת לקבל אישור לחנך בבית, אבל בסופו של דבר התכנים והאופן בו הם נלמדים הם לחלוטין בחירה אישית של ההורים. לכן חינוך ביתי מזמן קודם כל למידה של ההורים. אחת התובנות העיקריות בשבילי היתה שלמידה משמעותית נעשית בהמון צורות ולאו דווקא זו המוכרת. שבשנים הראשונות הלמידה הרבה יותר הוליסטית מאשר דידקטית והיא עוברת דרך אמנות - מוזיקה, ציור, ספרות, ריקוד ודרך פעילות גופנית, המצאות במטבח ושיתוף בעבודות הבית.

כך בפעילות משותפת ולאורך זמן, ניתן להעביר ערכים כמו צדק, שוויון והוגנות או לחלופין את חשיבותם של חוקים דרך משחקים. במטבח אפשר ללמוד חשבון או אנגלית, דרך התבוננות בחיות אפשר ללמוד על הטבע ועוד ועוד. הבחירה בחינוך ביתי מחייבת קודם כל את מציאת הדרך האישית לחנך, וכשזה לא נעשה באופן פורמלי, אי אפשר לתאר כמה חווייתית ומעניינת הלמידה נעשית וכמה קל להעביר אותה כמו גם ערכים, פשוט באמצעות החיים. כי בעוד הלמידה בבית הספר מכוונת קודם כל לציונים והשגת יעדים, בחינוך ביתי הפוקוס משתנה, ומה שמדהים היא התגלית שהלמידה מתרחשת אפילו במקומות שלא חשבנו עליהם.

*מוזמנים לשלוח שאלות ונושאים לדיון למייל [LegadelBabait@gmail.com](mailto:LegadelBabait@gmail.com)*

לחצו על הפעמון לעדכונים בנושא:
------------------------------

* [חינוך](https://www.themarker.com/ty-tag/0000017f-da2f-d494-a17f-de2f87270000)
* [הורות](/ty-tag/parenthood-0000017f-da26-d938-a17f-fe2ebef50000)