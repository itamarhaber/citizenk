---
date: 2017-05-15 14:19:00+03:00
description: ???
source: https://www.haaretz.co.il/blogs/karenhaber/2017-05-15/ty-article/0000017f-f8a0-d2d5-a9ff-f8ac1adf0000
tags: דעות
title: עזר כנגדו? נשים פורצות דרך שנשכחו בצידה
---

22 לוחמות יהודיות, רובן דתיות, נפלו על הגנת גוש עציון, כמעט 100 נשים נשבו על ידי הלגיון הירדני. כמה מקוראי שורות אלה יודעים את זה? מעט. למה? שאלה טובה והתשובה יכולה להגיע ממספר כיוונים, אבל עובדתית זה לא משנה את המצב.

ב- 13.5.1949, לפני 69 שנים, כ- 24 שעות לפני ההכרזה על הקמת מדינת ישראל נפל גוש עציון. על המלחמה בגוש עציון, 4 ישובים מבודדים שלא נכללו בשטחה של המדינה היהודית לפי תכנית החלוקה, שהחלה למעשה בדצמבר 1947, כתבו הרבה. הפעולות נגד הישובים של "צבא ההצלה", מקומיים והליגיון הירדני ופעולות התגמול הפכו את האזור, שאסטרטגית היה חשוב לשני הצדדים, לאזור קרב. בינואר פונו ילדי הישוב ואימותיהם (למעט אחת – חיה רוזנפלד ז"ל שנהרגה בקרב וגם בעלה). השיירות לאזור ידעו מתקפות רצחניות, ביניהן ידועים סיפוריהן של מחלקת ההר, שיירת הל"ה ושיירת נבי דניאל. ב- 12.5.1949 החל הקרב המכריע. ב- 13.5, אחרי שנגמר מלאי התחמושת, הונף הדגל הלבן, יום למחרת נפל הגוש כולו.

אומדן הנופלים משתנה ממקור למקור אך עומד על כ- 250 הרוגים, 230 נפלו בשבי הליגיון הירדני. שפה מגדרית מאוד היא העברית, חוקיה פטריארכליים ממש כמו הנרטיבים התרבותיים המאפיינים את המשתמשים בה. בעוד החלוציות הציונית הביאה ללידתה המחודשת של השפה והמדינה, היא לא השכילה להשלים את לידת שוויון האישה. לאורך כל שנות קיומה של המדינה ישנם שינויים רבים וגדולים והמאופיינים בגלי פמיניזם תקופתיים ובכל זאת חוסה הנרטיב הנשי תמיד בצלו של הנרטיב הגברי.

22 לוחמות נהרגו במערכה על גוש עציון, כ- 100 נשים נפלו בשבי. מרביתן נשים דתיות, חלקן ניצולות שואה. היותן דתיות לא הייתה רלוונטית לפני 69 שנים, אך מתברר שהיא רלוונטית יותר היום, עת עולה מחדש שאלת שילוב הנשים בשירות. שילובן של נשים בתקופת הישוב היה פרי של תודעה משותפת, גברית ונשית כאחד, שהשתתפות נשים בבניין הארץ חיונית. לנשות הציונית הדתית היה מקום גדול הרבה יותר מאשר היום וחלקן בעשיה הציבורית לא נשלל, להפך. הצורך הזה לא נעלם עם השנים.

 עברו לתצוגת גלריהנשות קיבוץ יסעור 1939. שילובן של נשים בתקופת הישוב היה פרי של תודעה משותפת, גברית ונשית כאחד, שהשתתפות נשים בבניין הארץ חיונית צילום: לע"ממקומן של לוחמות ונשים פורצות דרך מתקופת הישוב והמדינה לא נפקד אולם הוא שולי בתוך הנרטיב הציוני. ישנן יוצאות מן הכלל כמו חביבה רייק, חנה סנש, זהב לביטוב, נתיבה בן יהודה וקומץ אחדות, הזכורות לאחדים, אולם המשותף לכולם הוא היותן חילוניות, תפקידה של האישה הציונית-דתית נפקד ולא משום שלא היו דוגמאות. הסיפור הנשי של הקמת ישראל כמעט אינו מסופר וסיפורן של נשים דתיות, ציוניות ולוחמות מסופר עוד פחות והוא פרי של הסתרה רבת שנים שמתכתבת מצוין עם הנרטיב הדתי אורתודוקסי.

מעדויותיהן של לוחמות עולה כי גברים ונשים היו ביחד במשוריינים ובשוחות, נשים היו מפקדות ונשים לא הסתפקו רק בתפקידים תומכי לחימה ולא היתה עם זה כל בעיה. בדיוק כפי שמעידות התמונות מהכותל טרום מלחמת ששת הימים. צמצום מקום הנשים בסיפור הישראלי ועוד יותר צמצום מקומה של האישה הדתית מקומם ואינטרסנטי.

הניסיון של רבנים שונים להגדיר את שירות הנשים כמנוגד להלכה הוא לא נכון ודמגוגי, לו זה היה המצב יש להניח שהרב קוק עצמו לא היה מתיר את גיוסן של נשים והוא התיר. שילוב נשים אינו ערך המנוגד ליהדות. הוא לא היה מנוגד להלכה לפני קום המדינה וגם לא עכשיו. ציבור הנשים מקופח בסיפור ההיסטורי של מדינת ישראל ולזה בינתיים אין תיקון וכל עוד לא נייצר כנשים את התיקון הזה, נשאר בצל החסות הגברית, חסות שלא מבטיחה שוויון אמיתי.

לזכרן של חלוצות, שידעו לנתק את כבלי המסורת הישנה וליצור חדשה.