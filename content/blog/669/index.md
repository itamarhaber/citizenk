---
date: 2016-09-08 18:31:00+03:00
description: ???
source: https://www.haaretz.co.il/blogs/karenhaber/2016-09-08/ty-article/0000017f-f8d3-d318-afff-fbf346c20000
tags: דעות
title: מנדלסון צדק, אבל אף אחד לא הקשיב
---

צל ענן חולף לאטו על הגבעה המוריקה מולי ושתי פרות מלחכות עשב ומדנדנות לאטן בפעמונים שלצווארן. לא בדיוק מקום טבעי להתיישב ולכתוב על סוגיות דת ומדינה בישראל. אולי זה הצירוף המקרי של נוף פסטורלי, אוויר צלול, מרחק, ההתרחשויות בישראל ויום ההולדת של משה מנדלסון, שחל ב-6.9.1729. את מנדלסון, אבי ההשכלה היהודית, או לפחות ממייסדיה, אף אחד לא באמת זוכר. אבל הוא עדיין רלוונטי, בוודאי בשאלת דת ומדינה שהתפרצה שוב על רקע עבודות הרכבת בשבת והיא חלק בלתי נפרד מהחיים בישראל. 

[מעבר לשאלה אם לראש הממשלה היתה סמכות לעצור את העבודות](/news/politi/2016-09-06/ty-article/0000017f-dc21-db5a-a57f-dc6b2a150000), מחאת המפלגות החרדיות, הפקקים, החיילים וחוסר הנוחות, סוגיית העבודה ברכבת בשבת היא מהות הקונפליקט הסובב את הגדרתה של ישראל. בינתיים השאלה מתגלגלת כמו תפוח אדמה לוהט ממקרה למקרה, על ציר זמן לא מתוחם. סיכום מזדמן מלמד כי במאבק על דמותה של ישראל, המדינה היהודית מנצחת את המדינה הדמוקרטית. התשובה לשאלה איך תיושם ההגדרה יהודית עוד לא מתכנסת, אבל הכיוון ברור. להגדרה דמוקרטית אין סיכוי לגבור על ההגדרה יהודית בכללי המשחק הנוכחיים. 

למעשה, ישראל גזרה על עצמה לעולם לא להיות חילונית כבר עם הקמתה. מאז ומתמיד השאלה לא היתה אם ישראל תהיה דתית, אלא עד כמה דתית. אפשר לייחס זאת לגורמים רבים, במידה רבה גם לעובדה שבתקופת הגלות שמרו היהודים קודם כל על נאמנות ליהדות. לכן לא רק שהנאמנות למדינה שבה היו נתינים לרוב היתה משנית לדת, גם הדת עצמה היתה סגורה לשינויים. הקמתה של ישראל חילקה את הציבור הדתי בין אלה הרואים בה שיהוי הגאולה לאלה הרואים בה אתחלתה דגאולה. 

התנהלותו של דוד בן-גוריון, שהביאה אותנו עד הלום, אולי נבעה מאמונה תמימה שלא תיווצר התנגשות סמכויות בין המדינה לבין ההנהגה הדתית. עם זאת, היא יצרה את בן הכלאיים הנוכחי. פרופ' ישעיהו לייבוביץ' סיפר שבשיחה פרטית אמר לו בן-גוריון: "אתה דורש את הפרדת הדת כדי שהדת תשוב להיות גורם עצמאי אשר השלטון המדיני יצטרך להתמודד עמו. אני שולל הפרדה זו – אני רוצה שהמדינה תחזיק את הדת בידה". למעשה, בן-גוריון השפינוזיסט ראה ברבנות גוף מינהלי הכפוף למדינה, אבל בעיוורונו לא השכיל להבין שפרשנות דתית ופרשנות אזרחית דינן להתנגש. ואכן, כבר בזמנו כל סכסוך בין הרבנות למדינה הסתיים בפשרה, וכל פשרה שינתה מעט את סדר הכוחות. 

עד היום לנושא המהותי הזה אין יד מכוונת, לכל משבר נקודתי יש פתרון נקודתי שכולו חישובים פוליטיים פרקטיים במקום התייחסות מהותית. ניתן להחזיק בקרני ה"סטטוס קוו", משל הוא לחם חוקנו, אלא שאין בזה פתרון כי הסטטוס קוו הזה דינמי. לראיה, שר הפנים אריה דרעי כבר פועל לשינויו, בתואנה שהוא רק מחזיר את המצב לקדמותו מפני שנחצו קווי הסטטוס קוו. בשביל מושג כל כך ערטילאי ונתון לפרשנות, מדהים באיזו מהירות חיישני המפלגות הדתיות מזהים "פגיעה". 

 עברו לתצוגת גלריהישראל כ"ץ ובנימין נתניהו באירוע חניכת רכבת הנגבצילום: ששון תירםיש משהו מאוד מבלבל ב"סטטוס קוו" הזה, כי במרחב הפרטי יכול החילוני "להתחלן" במגבלות ובמרחב הציבורי עליו לקבל כללים דתיים כאקסיומות (למשל, דיני אישות או מוצרים כשרים בסופר). בחישוב האישי, רובנו נוטים לשתוק ולהיות מוכנים לקבל את החירות הפרטית, מוגבלת ככל שתהיה, על פני דיון מן השורש בסוגיית דת ומדינה. הפחד מעימות שהוא נחלת הפוליטיקה הישראלית למן לידתה רק דוחה את הקץ. עד היום, שום "מנהיג" ישראלי לא הוביל מהלך בנושא. להפך, רובם ממשיכים להעביר את הלפיד. אגב, המלה "לפיד" לא נכתבה באקראי. גם [יאיר לפיד](/opinions/2016-09-05/ty-article-opinion/.premium/0000017f-dc00-db22-a17f-fcb165e40000), שזה הדגל שלו, לא היה בוחר להעלות לדיון נושאים כמו סטטוס קוו או חוקה, לו היה נבחר, ותעיד התנהלותו ה"אופוזיציונית". 

העבודות בשבת הן רק תסמין שישוב ויתעורר, כי במקום ליישב את המחלוקת ממשיכים לגלגל אותה. בסופו של דבר, אחרי 68 שנים, כל עוד אין מדיניות ברורה הפרקטיקה מעידה כי התפיסות המנוגדות לסטטוס קוו בין הציבורי החילוני לציבור הדתי מרחיבות את הפער בין הצדדים ומגדילות את השבר שבסופו של דבר יחייב התמודדות. באופן כללי, בעוד הנאמנות של הציבור החילוני היא לסמכות המדינה, הנאמנות הדתית מפוצלת בין המדינה להנהגה הדתית. גם בקרב הציבור הרואה במדינת ישראל מימוש יהודי של גאולה עצמית, ההעדפה היא קודם כל להגדרה היהודית, גישה שאינה מתיישבת עם המדינה המודרנית וחירויות כמו חופש דת. ללא הפרדת דת ומדינה, חיזוק היהדות לנצח יבוא על חשבון שיקולים של מודרניות ודמוקרטיה. 

פילוסופים ותיאולוגיים יהודים – הרמב"ם, שפינוזה או מנדלסון, לדוגמה – נדרשו לסוגיית דת ומדינה עוד לפני קום המדינה. מנדלסון, שהיה דתי, לא הפריד בין דת למדינה. בעיניו להנהגה הדתית צריכה להיות סמכות רק בענייני יישום עקרונות דתיים בחיי היומיום האישיים, היינו המצוות והמעשים (הלכה), אך לא בענייני המחשבה. תפיסה זו, שאינה מנתקת באופן מוחלט את הדת מהמדינה אך שומרת על סמכות המדינה ועל חופש דתי, מתאימה במדויק למדינת ישראל. אלא שמנדלסון לא אומץ על ידי הציונות כי בהגותו חסר ממד לאומי. מנדלסון "רק" האמין בסובלנות ובהשכלה. אילו שני הערכים האלה היו הבסיס לחשיבה הציונית בתחום יחסי דת ומדינה, היה ביכולתם לשנות את פני המציאות. 

הבית הלאומי בישראל מחייב אדפטציה. הדיון בנושא דת ומדינה אינו יכול להישאר נקודתי, בעיקר מכיוון שהסטטוס קוו אינו נשאר קבוע. באופן טבעי הציבור האזרחי צריך לשאוף לקדמה, להרחבת חירויות, למרחב ציבורי פלורליסטי, אך אלה אינם ערכים המתיישבים עם ערכי הדת. ישראל אינה אמורה להיות גטו יהודי אוטונומי. ריבונות ישראלית מחייבת הרחבה של המושגים וסובלנות הדדית. חילול השבת שנגרם כתוצאה מהעבודות ברכבת יכול בהחלט להיות שיקול חשוב, אבל יש להתייחס אליו בתוך ההקשר הרחב של ניהול מדינה מודרנית. 

 עברו לתצוגת גלריהמשה מנדלסון. איור: ערן וולקובסקיהסטטוס קוו החצי ערטילאי נותר על כנו בגלל פחד מהגדרות ומעימותים, אבל בעצם זו מכבסת מלים שבה נעשה ניסיון להלבין מאבקי כוח פוליטיים בעוד השחקן החשוב ביותר, הציבור, משמש כניצב. הבית הלאומי היהודי אמור לא רק לקבל בברכה כל יהודי, מאמין או לא, ליברל או אורתודוקס, אלא גם להכיל את אמונתו וערכיו. ההתנהלות הפוליטית של 68 השנים האחרונות מעידה כי הפרדת הדת מהמדינה אינה פריבילגיה ואין בה כדי לפגוע בצביונה הדתי של ישראל. 

מנדלסון טען כי ניתוח תהליכים הוא כמו זכוכית מגדלת – אמצעי המאפשר חקר והסקת מסקנות. אם מתבוננים בציר הדת והמדינה בישראל מתברר שמרעיון רחב ופלורליסטי שעמד בבסיס הקמתה נשארה פרשנות שהולכת ומצטמצמת. הסטטוס קוו הוא היום יריעה שנמתחת עד דק והוא מכתיב את המשחק הפוליטי היומיומי ומשנה את סדר העדיפויות הלאומי. האינטרס של הציבור היהודי הדתי והחילוני כאחד הוא פתרון סובלני המתאים למדינה מודרנית. אחרת אנחנו גוזרים על עצמנו עוד מלכות ישראל, ובסיפור הזה כבר היינו.