---
date: 2021-11-30 09:39:00+02:00
description: ???
source: https://www.haaretz.co.il/family/homeschooling/2021-11-30/ty-article/.premium/0000017f-f8a4-d887-a7ff-f8e4793d0000
tags: חינוך
title: מקשרים חינוך ביתי לילדים תלותיים, אבל ההפך הוא הנכון
---

כשהבכור היה בן חצי שנה והחלטתי להישאר בבית, נתקלתי בפעם הראשונה בשאלה "איך הוא יפתח עצמאות אם כל הזמן תשאירי אותו איתך?". אין הרבה פעמים שאני מוצאת את עצמי בלי תשובה, אבל השאלה הזו הותירה אותי מבולבלת. אני זוכרת את עצמי מסתכלת עליו מתכרבל עליי במנשא, מחזירה מבט לאישה ששאלה אותי ומנסה להבין אם בכלל השאלה כוונה אליי. מודה שלא ממש הבנתי את הקשר בין התינוק הקטנטן שעליי והמילה הגדולה הזו - 'עצמאות'.

במציאות הישראלית אנחנו מקשרים כל הזמן בין ילדים ועצמאות. היא אמנם אחד הדברים הנרכשים והחשובים בדרך לבגרות, אך משעשע בעיניי שרבים מדברים במונחים של עצמאות כבר בתקופת הינקות. הרי לכל ילד יש את הדרך והזמן שלו להגיע לעצמאות, ובעיניי התפקיד שלנו כהורים הוא לתת לו את העזרים שהוא צריך כדי שלאט לאט יעשה את צעדיו לגמרי לבד. התפיסה שבה אם ילד נשאר בבית, הוריו יעשו בשבילו הכל ויהיו לצדו ולכן הוא לא יהיה עצמאי, היא מאוד צרה; הרי אין ספק שהורה חרד, שעושה הכל במקום הילד שלו יכול להוות מכשול בדרך לעצמאות, אבל אין בהכרח קשר בין התנהלות הורית מהסוג הזה ובין חינוך ביתי.

עם השנים השאלה הזו חזרה על עצמה שוב ושוב בכל מיני וריאציות: המבודחות, על כך שאי אפשר להתגייס עם אמא; המביכות, שיוצאות מנקודת הנחה שאמא שנשארת עם הילד היא "אמא שלא משחררת"; 'מבינות נפש האדם', שהסבירו שאני יוצרת תלות; וה'רפואיות' שמזכירות שאת חבל הטבור חותכים בלידה. כולן כוונו להנחה שלילד טוב יותר להיות מחוץ לבית ושאין כמו פעוטון, גן ואחר כך בית ספר כדי לפתח עצמאות. בהתחלה נתתי לשאלות האלה להטריד אותי, אבל המציאות הוכיחה לי אחרת. 

**רכישה בריאה של עצמאות**
-------------------------

יסודות של עצמאות חיובית מתחילים בתחושת ביטחון, שמגיעה מתוך מקום תומך, הידיעה שאם תצטרך עזרה היא תינתן לך ועוד יותר מזה - שסומכים עליך. כהורים, עלינו לתת להם את היכולות להאמין בעצמם. ההתנהלות בחינוך ביתי מאפשרת לא מעט הזדמנויות לזה, למשל השתתפות במטלות הבית. בשנים הראשונות זה מצריך לא מעט סבלנות, הרי בסופו של דבר את מרבית מטלות הבית נעשה מהר יותר לבד מאשר איתם. לדוגמה, כשמתחילים בגיל צעיר ללמד אותם להפריד כביסה לפני שמכניסים למכונה, בהתחלה זה לוקח פי חמישה יותר זמן מאשר לבצע את המשימה לבד, אבל כמה שנים מאוחר יותר כשהם כבר יכניסו כביסה ויפעילו תוכנית - העצמאות שלהם תהיה רווח נקי שלנו, ההורים.

זה בוודאי גם נכון בלמידה. מתקופה לתקופה ניתן לחוש כיצד יותר אחריות על הלמידה עוברת אל הילד באופן טבעי. השנים הראשונות הן אכן יותר אינטנסיביות, אבל רכישת מיומנויות חשיבה ולמידה ומציאת דרכים שונות ללמוד ולהתבטא מתרחשות באופן אורגני. ככל שהם מתבגרים יש לא מעט דברים שהם לומדים לחלוטין בכוחות עצמם, זו גם צורה של עצמאות ויש בה לא מעט יצירתיות מחשבתית.

עד להגעה לעצמאות, ילד צריך לחוות הצלחות קטנות ביעדים שמותאמים לו כדי שיוכל להתקדם לשלב הבא. זה קורה במסגרות חיצוניות, אבל זה קורה בבית לא פחות. בהקשר של חינוך ביתי, ייתכן שאפילו לבית יש יתרון, כי הדרך להצלחות האלה עוברת דרך אי-הצלחות בסדרי גודל שונים והמקום שלנו בעידוד, או בשיתוף של חוויה דומה יכול להיות הבסיס לניסיון הבא להצליח. כשהמרכזית פעם נחלה אכזבה במטבח, התיישבתי לידה וסיפרתי לה עם הפעם הראשונה שאפיתי עוגה. הכנסתי בטעות שמן זית במקום שמן רגיל וזה יצא זוועה, והייתי מוכרחה כבר בבוקר שאחרי לעשות אותה שוב והפעם הנכון. המסר נקלט - אנחנו עושים טעויות, אבל אם נלמד מהן אז מה טוב.

הדרכה מתאימה, קביעת יעדים הגיונית, כזו שמצריכה מאמץ אבל מאפשרת הצלחה, עידוד ותחושת ביטחון, הם חלק בלתי נפרד מרכישה בריאה של עצמאות. אני בטוחה שאפשר להגיע לכך במסגרות, אבל בוודאי אפשר להגיע לכך בבית ואפילו בצורה המותאמת ביותר לילד, מהטעם הפשוט שיש זוג או שני זוגות עיניים שרואות אותו ויודעות לזהות את הצרכים. עצמאות של ילד, כמו כל מעשה החינוך, נבנית בהדרגה ומתוך מחשבה, ויכולה להצליח לא פחות - בחינוך הביתי.

*מוזמנים לשלוח שאלות ונושאים לדיון למייל [LegadelBabait@gmail.com](mailto:LegadelBabait@gmail.com)*

לחצו על הפעמון לעדכונים בנושא:
------------------------------

* [ילדים](https://www.themarker.com/ty-tag/0000017f-da2d-dea8-a77f-de6faed60000)
* [חינוך](https://www.themarker.com/ty-tag/0000017f-da2f-d494-a17f-de2f87270000)
* [הורים](/ty-tag/parents-0000017f-da26-d432-a77f-df3ff15e0000)
* [הורות](/ty-tag/parenthood-0000017f-da26-d938-a17f-fe2ebef50000)