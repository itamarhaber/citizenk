---
date: 2018-03-06 07:24:00+02:00
description: ???
source: https://www.haaretz.co.il/blogs/karenhaber/2018-03-06/ty-article/0000017f-f898-d887-a7ff-f8fc4bd30000
tags: דעות
title: פייסבוק והמקרה של "אדם גולד"
---

ייתכן שמלחמת העולם הרביעית תתבצע באבנים ומקלות, כמאמר המשפט המיוחס לאיינשטיין, אבל אם מותר להתנבא, [מלחמת העולם השלישית](https://he.wikipedia.org/wiki/%D7%9E%D7%9C%D7%97%D7%9E%D7%AA_%D7%A2%D7%95%D7%9C%D7%9D_%D7%A9%D7%9C%D7%99%D7%A9%D7%99%D7%AA) לא תהיה מנותקת מפייסבוק. האינטרנט כבר מזמן אינה [רק וירטואלית](http://172.21.1.80:8080/preview/whtz/2.171/2.295/1.5596389), היא נטועה עמוק מאוד המציאות של כל אחד מאתנו. זו זירת תקשורת, אבל לא פחות גם זירה פוליטית בעלת השפעה אדירה, וכמו שניתן ללמוד מפרשת ההתערבות הרוסית בבחירות האמריקאיות, היא חודרת גם ל"חיים עצמם". 

אחת המסקנות המעניינות יותר מ[כתבי האישום של התובע המיוחד](/news/world/america/2018-02-25/ty-article/.premium/0000017f-f8f3-d318-afff-fbf34cee0000), רוברט מולר, היא שלרוסים היה נשק אפקטיבי במיוחד - פייסבוק. זו אינה הגזמה והיא אינה מתוחמת לזירת ההתגוששות האמריקאית-רוסית, הרשת החברתית הפכה לקרקע פורייה ביותר לשינוי השיח הציבורי. בעצם אין שום סיבה לא לבחון אם, אמנם בקנה מידה אחר, זה לא חלק מהמציאות שלנו כבר עכשיו. 

גם אם פייסבוק לא נועדה להיות כזו, היום היא כלי תעמולה אפקטיבי תקדימי בעל דרכי פעולה שונות מכל כלי תקשורת מסורתי אליו הורגלנו. המנגנון של פייסבוק הוא אמנם בגדר קופסא שחורה, בעיקר בכל הנוגע לתחום הפצת התכנים, אולם מי שרוצה יכול לנצל אותו ויחסית במעט מאמץ, בעיקר אם יש לו כוח (רצוי פוליטי), אינטרס וכסף. פייסבוק כבר מזמן לא הרשת החברתית שתוכננה להיות, המקום לתחזק קשרי חברות ומשפחה ולהעלות תמונות של צאצאים וחיות מחמד. אך בעוד פייסבוק היא פלטפורמת תקשורת המונים היא מתנהגת בסלקטיביות. 

פייסבוק מייצרת עבור המשתמש סדר יום מותאם אישית, ה"פיד" של כל משתמש. הפיד הזה אינו נבנה בהתאם לסדר היום התקשורתי והציבורי אלא מבוסס אלגוריתמים שונים ושיקולים מסחריים ליצירת תמונה מותאמת אישית על בסיס כל מיני פרמטרים, כמו (וזו הערכה מושכלת): פילוח פנימי, עניין, ערך "טראפיק" (כניסות של משתמשים), "אנגייג'מנט" (הפעילות שהוא יותר – שיתופים, תגובות וכו') ושיקולים מסחריים אחרים. כך שבעוד אנחנו חיים באשליה שאנחנו פתוחים אל העולם כולו בקליק, תמונת העולם שמייצרת לנו פייסבוק ומשתקפת ב"פיד" שלנו לא משקפת מציאות אובייקטיבית, אלא מציאות בחסות פייסבוק ואלגוריתמיה. 

 עברו לתצוגת גלריהמי שרוצה ויש מאחוריו מספיק משאבים, יכול לנסות לייצר צינור מידע אלטרנטיבי ולצינור הזה יכולה להיות השפעה ניכרת בציבורצילום: Dado Ruvic / רויטרסזה אומר שמי שרוצה ויש מאחוריו מספיק משאבים, יכול לנסות לייצר צינור מידע אלטרנטיבי ולצינור הזה יכולה להיות השפעה ניכרת בציבור, בדעות המושמעות, בתפיסת המציאות ולאורך זמן להביא לשינוי תפיסות ואפילו ליצירת תודעה שארהיב עוז ואקרא לה כוזבת, מותר גם להסתפק במגמתית. 

הדרך למניפולציה תודעתית בקנה מידה גדול עוברת דרך הפצת תכנים נכונה ולכן מבוססת על יצירת מקור מידע שייתפס כאמין מספיק שיזכה לתגובות של משתמשים אחרים ושיתוגבר בשרשרת הפצה "פסאודו-אורגנית" אך למעשה בתשלום. אם מספיק משתמשים "רגילים" ייצרו "אינגייג'מנט" סביב הסטטוס שלה, מרבית הסיכויים שהוא ייקלט על ידי פייסבוק, שמנגנון ההפצה שלה ייכנס אוטומטית לפעולה. זו תבנית כללית מאוד, אבל ככה זה פועל וכשיש מספיק כסף לקמפיין כזה הוא אפקטיבי, מאוד אפקטיבי. 

השבוע, לגמרי במקרה, נתקלתי בתהייה של [איתי לשם](https://www.facebook.com/itai.leshem.1/posts/10155317776511918) בפייסבוק לגבי פרופיל בשם "אדם גולד" (ככה – לא מוסיפה לינק, אם תרצו - תחפשו). התהייה בעיקר נגעה לסוגיה טכנית שמהותה: אם לפייסבוק יש מדיניות, עליה הצהיר מפורשות צוקרברג, [למחוק ולחסום פרופילים אנונימיים](https://www.nytimes.com/2017/11/03/technology/facebook-fake-accounts.html) (כחלק מהמלחמה ב"פייק ניוז"), מדוע הפרופיל "אדם גולד" הפיקטיבי נחסם והוחזר תוך 24 שעות לפעילות? [ולפי [חה"כ אוחנה](https://www.facebook.com/mkamirohana/posts/1481281521988342), שהתערב בעניין לטובת "אדם גולד", גם בצירוף התנצלות מפייסבוק(!)]. 

מסתבר שהפרופיל של אדם גולד עורר לא מעט סקרנות וספקולציות. מה מסתתר מאחורי הפרופיל האנונימי הזה? כותב, ולדעתי נכון יותר קבוצת כותבים, עם אג'נדה ימנית שמרנית, ידיעות המעידות על ידע משפטי, רהיטות שמגויסת להכפשת התקשורת ורשויות החוק, לא משהו שאנחנו לא מכירים, זה כבר מיינסטרים בקרבת ראש הממשלה. אבל הוא כותב רהוט לרוב וכך או אחרת הפך לאחד החשבונות הכי אפקטיביים לתעמולה ימנית ושמרנית ברשת החברתית. 

מה שמעניין בפרופיל הזה, ואת המידע הזה לקחתי מ[סטטוס אחר של איתי לשם](https://www.facebook.com/itai.leshem.1/posts/10155311458246918), הוא שהפוסט הראשון שלו כבר בשעות הראשונות קיבל למעלה מ-1000 לייקים ו-400 שיתופים רובם ככולם ממשתמשים ישראלים וללא קידום או פרסום של פייסבוק. כמות כזו של פעילות אורגנית, וזאת יעיד כל משתמש פייסבוק, גם הפופולרי ביותר בישראל, אינה דבר שרואים כל יום. זה לא הגיוני, לא מקרי ולא תמים - מוכרח להיות כאן מאמץ ממומן ומתוזמר בדרך כלשהי, אם בקניית "לייקים" ואם באמצעות חשבונות פיקטיביים או מנגנון הפצה הכולל יוזרים בתשלום שכל תפקידם להזרים תנועה של מידע מסוים מאוד. 

לפי דרכי הפעולה שנחשפו בהתערבות הרוסית בבחירות בארה"ב, הפצה נכונה תביא את המידע הזה אל כמה שיותר אנשים ובסופו של דבר תפעיל את מערכת ההפצה האינהרנטית של פייסבוק כי היא תירשם כמעוררת עניין. אם המידע יהיה מספיק איכותי, הרי שהוא ייצר יותר עניין ואף יגיע, המכוון או שלא, לשיתוף על ידי מובילי דעת קהל שונים או "כוכבי רשת", נניח חבר כנסת, מגיש רדיו וכיוצא באלה, הרי שההפצה תסגור מעגל. אם במניפולציות על דעת הקהל מדובר, פרופיל שמספק מידע מניפולטיבי, גם אם מבוסס, יוכל לייצר מנגנון הפצה שיהפוך אותו הלכה למעשה לצינור תקשורת לא רשמי, שנתפס כלגיטימי בעוד המידע שהוא מוסר נועד לייצר תודעה כוזבת שתוכל להיות מנוצלת, אם לשם מטרה, איש ציבור, מפלגה, או כל אג'נדה אחרת. 

זה לא בשמיים ובעל שני מרכיבים בלבד: כותב טוב, או צוות כותבים עם הבנה בתקשורת, שמייצר מידע בעל ערך, גם אם אינטרסנטי בעליל, ומספיק כסף כדי להפעיל, באיזושהי דרך, מנגנון של משתמשים, או "טרולים", שייצרו את מעגל ההפצה הראשוני שברגע שייקלט, ייתפס במנגנון של פייסבוק ויגדיל את מערך ההפצה ללא מאמץ מיוחד. אם מעגל ההפצה הראשוני כולל תמהיל של פעילי רשת אמתיים ולא אמתיים, או אמתיים אך בתשלום, נשען על הפצה דרך דפי קבוצות (למשל קבוצות פוליטיות), הוא בסופו של דבר יתפוס תאוצה, כי מערך ההפצה של פייסבוק נשען גם על מידת העניין. 

אדם גולד מפיץ לא רק קונספירציות על השמאל והתקפות על רשויות החוק ומערכת המשפט, הוא גם נוקט באותה אסטרטגיה של נתניהו לגבי "רדיפה מגמתית משמאל" וזה לדמרי נשמע כמו חזרה על דף מסרים שנועד לחזק תפיסה ציבורית שרואה בראש הממשלה קרבן לקנונית שמאל חובקת רשויות חוק. ה"מידע" שלו זוכה להמון שיתופים ומגיע להרבה אנשים וגם לקבוצות שונות ולפעילי רשת שמגבירים את מעגל ההפצה, בסופו של דבר זה יוצר תפיסת מציאות המעודדת על ידי גורמים אינטרסנטיים שגם מממנים את האג'נדה הזאת. 

אני לא יודעת מי מפעיל את הפרופיל, חיפוש ושיוט לא ארוך בין דפי פייסבוק וטוויטר מעלה מספר אנשים שיש ביניהם קשר שמפיצים את הסחורה של "גולד". בין השורות של התעמולה של גולד, ניתן לזהות אידיאולוגיה, שכבר שמענו קודם, כזו שמנסה להפשיט את הדמוקרטיה ממהותה ומערכים ליברליים ובמקומה לחזק דמוקרטיה תהליכית (פרוצדורלית) מינימלית, נניח שלטון הרוב במקום הגנה על זכויות המיעוט. הנקודה אינה מיהם, אלא האפשרות הלא ממש קונספירטיבית שנכנסנו עמוק לתוך עידן המציאות המניפולטיבית והוא כולו נשק לא קונבנציונלי – מניפולציות על תודעת ההמון.