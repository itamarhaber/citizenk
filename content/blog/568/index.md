---
date: 2017-07-13 11:13:00+03:00
description: ???
source: https://www.haaretz.co.il/food/cookingwithkids/2017-07-13/ty-article/0000017f-f8ca-d47e-a37f-f9feffe60000
tags: בישול
title: ארטיקים ביתיים ב-3 מרכיבים
---

קיץ וחם ועבורנו אלה סיבות מספקות כדי להישאר כמה שיותר בבית ובמזגן, אבל הקרירות שמספק המזגן לא נותנת סיבה לוותר על מנעמי העונה וכמובן שלא על גלידה. להפך, מניסיוננו העשיר, אין כמו לזלול גלידות וארטיקים כשאתה במזגן, זה מונע את כל נושא הטפטוף והדביקות הבלתי נסבלת בניסיון לאכול אותם בחוץ ולהישאר נקי ומאוורר.

התחלנו את הניסיונות שלנו בייצור ביתי עם גלידה יחסית מסובכת שהצריכה גיחה לחנות למוצרי בישול ואפייה כדי שנתחדש במכונה. אחרי אי אילו שלבים, דיוק בהכנה והרבה רצון טוב, יצאה גלידה מעולה אך נותרנו מותשים. השלב הבא היה לחפש משהו קל יותר, כזה שלא מצריך מכונת גלידה והתעסקות מרובה.

ההארה הגיעה מסרטון ביוטיוב שהבכור מצא לגמרי בטעות, אבל כלל פירות יער וחמאת בוטנים. קצת עדכונים והתאמות והחלטנו לנסות. 3 מרכיבים ובערך 3 דקות של הכנה, נו טוב אולי 5, לא כולל שטיפת כלים. שאגב היתה ממש מיותרת לו ליקוק היה מקובל במחוזותינו כניקיון מספק, אבל מילא.

כלי הקרטיבים שלנו מכיל 4 קרטיבים בלבד ולכן את השארית הכנסנו לתבנית שקעים של מאפינס. אחרי שהם יוצאים מהקפאה ומטפטפים עליהם גנאש הם נראים כמו מנה אחרונה מושקעת לסיומה של ארוחה. כך או אחרת, כשהקרטיבים היו מוכנים ואחרי טבילתם בגנאש, הרהבנו עוז והכנסנו אותם לפריזר, זה התגלה כטעות כי הם לא יצאו מושלמים כמו אלה שאנחנו קונים בסופר, אלא קצת סדוקים.

אני כמובן התעצבתי אל ליבי שלא צילמנו לפני ניסיון ההקפאה, עת היו שוקולדיים ומנצנצים, אבל הצאצאים קיבלו אותם באהבה. עד שהוצאתי מצלמה כבר לא נותר מהם הרבה, אבל 3 ילדים מאושרים העידו שאת הניסיון הזה אנחנו נאמץ אל לבנו בחום.

**מה צריך?**

**לגלידה:**

1 מכל שמנת מתוקה להקצפה

1 קופסא חלב מרוכז

2 כפיות תמצית וניל

**לגנאש (אם רוצים להפוך את זה לקינוח):**

100 גרם שוקולד מריר קצוץ

100 מ"ל שמנת מתוקה להקצפה

**איך?**

בקערת הקצפה מקציפים את השמנת המתוקה עד שמתקבלת קצפת.

מוסיפים את החלב המרוכז ואת תמצית הווניל ומקציפים עד לקבלת תערובת אחידה. אם רוצים לעשות ארטיקים מכניסים לכלי לארטיקים, אפשר גם לתבנית גדולה או לתבנית מאפינס. מקפיאים ללילה וזה הכל.

אם רוצים ציפוי גנאש והוא לחלוטין לא הכרחי כי הארטיקים נפלאים כמו שהם, ממיסים את השוקולד והשמנת בסיר קטן מעל אש בינונית-נמוכה תוך כדי ערבוב עד לקבלת גנאש מבריק. מניחים קצת להתקרר ואז, אם לא רוצים ללכלך עוד כלים, ניתן בעזרת כף לטפטף את הגנאש על הארטיקים ואם אין בעיה ללכלך עוד כלי – שופכים את הגנאש, טובלים את הארטיקים, שולפים ומתחילים לאכול. אם הכנתם בתבנית, גדולה או של מאפינס, זה פשוט יותר – יוצקים מעל את הגנאש והמהדרין גם יקפיאו שוב לפני הזלילה, הבלתי ניתנת לעצירה, הבאה עלינו לטובה.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)