---
date: 2018-01-07 14:39:00+02:00
description: ???
source: https://www.haaretz.co.il/blogs/karenhaber/2018-01-07/ty-article/0000017f-f900-ddde-abff-fd65f5e30000
tags: דעות
title: סרטון האוטוטו בחירות החדש של גבאי (ט.ל.ח)
---

אולי הבחירות הכלליות עוד לא באופק ונעשים כל המאמצים האפשריים לדחותן ככל האפשר ועם זאת הקואליציה והאופוזיציה חיות בצלן. כמובן ש[חקירות ראש הממשלה](/ty-tag/netanyahutrial-0000017f-da29-d718-a5ff-faadc9e70000) אינן משפיעות על תפקוד הקואליציה וניהול המדינה, למעט גל החקיקה (ע"ע [חוק המרכולים](/news/politi/2018-01-07/ty-article/0000017f-e64e-df2c-a1ff-fe5f5fe40000), [עונש מוות למחבלים](/news/politi/2018-01-03/ty-article/.premium/0000017f-dc5f-d856-a37f-fddf1c240000), [חוק ההמלצות](/news/politi/2017-12-27/ty-article/0000017f-e700-d97e-a37f-f765ee6f0000)), שלא היה עובר בימים כתיקונם ומעיד שאולי בכל זאת השותפות הקואליציוניות נהנות משבריריותו של ראש הממשלה. לעומתן, האופוזיציה עברה ל[דפוס פעולה לוחמני](/news/politi/2018-01-01/ty-article/0000017f-e55d-df2c-a1ff-ff5d8d510000), בניגוד לזה החולמני, אליו הורגלנו ויש להניח שזו הסיבה לעלייתו לאוויר של [סרטון אווירת הבחירות](https://www.facebook.com/avi.gabbay/videos/2020616658157074/) המהוקצע של גבאי. 

רבים מתומכיו של גבאי יתמכו בסרטון הזה ויש להניח שהוא גם ייגע באחרים וברור שזה טוב, האסטרטגיה ברורה. גבאי זיהה את התקווה, שיש לכולנו בלב ועם השנים נשחקה והפכה חמקמקה וקשה יותר להגדרה. גבאי אמנם מדבר בגוף ראשון רבים, ממש כמו מרבית הפוליטיקאים, אך הוא מגדיר מחנה רחב יותר של "אנחנו". כל כך התרגלנו לשיח מפלג שיש להניח שמרבית מחנה מרכז- שמאל יראה רק את הכוס המלאה, אולם החלק הריק אינו ריק, הוא מלא לפחות ב- 20% מהאוכלוסייה, מהם גבאי מתעלם כליל ברמה הוויזואלית ומתייחס קצרות ברמת הסיסמא. 

אם תחשבו על זה, את המסר "שיש לנו את היכולת ואל תתנו למישהו להגיד לכם שלא כי ביחד ננצח" כבר שמעתם ואפילו לא מזמן. זה היה גם המסר ב[נאום ההשבעה של טראמפ](/news/world/america/2017-01-21/ty-article/0000017f-e0da-d75c-a7ff-fcdfadbb0000) ב-20.1.2017. נאומו נפתח במילים: "אנחנו, אזרחי ארה"ב, שותפים למאמץ הלאומי המשותף לבנות מחדש את ארצנו ולקיים את ההבטחה שלה לכולנו". הוא המשיך ואמר ש"אין לתת לאף אחד להגיד שזה בלתי אפשרי" וסיים ב:"יחד נהפך את אמריקה לחזקה שוב. נהפך את אמריקה לעשירה שוב. נהפך את אמריקה לגאה שוב. נהפך את אמריקה לבטוחה שוב. וכן, יחד נהפך את אמריקה לאדירה שוב." רואים? יחד נצליח והיות שוב הכי טובים ואל תתנו לאף אחד להתווכח. שנאמר, אם זה עבד לטראמפ, למה שזה לא יעבוד לגבאי? 

בסרטון משולבים כל האלמנטים המתבקשים בתמהיל הנכון – צילומי אוויר, קטעי נאומים של גבאי, ייצוג של מרבית האוכלוסייה (אם התעקשתם למצוא אתיופים למשל, יהיה לכם קשה, גם לא נשים בעמדות מפתח), דגש על ביטחון (ושלום לחבר הכנסת עומר בר-לב), הרבה צעירים (ולמען האיזון המגדרי החסר, יש דגש על נערות), מוזיקה דרמטית והרבה סיסמאות מפיחות תקווה בעלות מסר חיובי והרבה ביטחון עצמי. 

ויזואלית הסרטון עשוי רק מהחומרים שעושים "טוב בעין" ועצוב שבעיקר ניתן ללמוד מזה ש20% מהאוכלוסייה לא נכנסים לקטגוריה. רק ממש לקראת סיום, בקרשנדו המאחד, יש מסר מאחד שכולל גם יהודים וערבים. זה לא חדש שאבי "[אין לי שום דבר משותף עם המשותפת](/news/politi/2017-10-14/ty-article/0000017f-e229-d38f-a57f-e67b8ca50000)" גבאי, לא מתייחס ברצינות לאוכלוסייה הערבית בישראל. זה לא שיש חשד שהוא יפגע במעמדם המעורער ממילא, להפך ובכל זאת גבאי מצניע אותם ככל האפשר. העובדה שהוא רואה בזה אסטרטגיה טובה לבחירות מעידה בעיקר עלינו. אנחנו לא רוצים שידברו אתנו על כיבוש, אנחנו לא רוצים להתמודד עם בעיות, אנחנו רוצים להאמין שעם קצת ביחד הכל יסתדר. יש בזה מהאמת, אבל היא חלקית. 

המציאות שגבאי מציע היא רק חלק מהמציאות, היא החלק שנעים לנו לראות. אבל מה זה אומר עלינו אם אנחנו לא רוצים לראות ערבים ולא רוצים לראות כיבוש? זה ככל הנראה אומר שאנחנו בהכחשה וגם בבחירות הבאות ישחקו לידיים של ההכחשה הזו. אפשר לעצום עיניים, אפשר להגיד שזו טקטיקה לנצח בבחירות, כל דבר שיפיס את הדיסוננס הזה הולך. אבל האמת היא שהדרך לתקווה אמתית עוברת דרך התמודדות עם הכיבוש, עם זכויות אדם, עם שוויון ודו קיום, שזה אומר עם כל מה שאין בסרטון הזה ולמעשה גם לא במציאות.