---
date: 2020-11-03 18:14:00+02:00
description: ???
source: https://www.haaretz.co.il/family/homeschooling/2020-11-03/ty-article/.premium/0000017f-f8c1-d318-afff-fbe325550000
tags: חינוך
title: אחרי המון בכי, הבנתי שאני לא רוצה לאלף את הילד שלי
---

את הטור הזה אני ממשיכה מהמקום שבו עצרתי בטור הקודם: הצורך להגיע להורות האישית מתוך קשב ולהמנע מלפעול בצורה אוטומטית. קל לדבר, קשה ליישם, בוודאי כשמדובר בהליכה מחוץ לתלם. כפי שציינתי, אני לא טיפוס של אידיאולוגיות או "מתכונים" שטובים לכולם. אני בעד ללמוד, אך ליישם באופן נכון ומותאם, משמע: ידע הוא כוח, אבל בחירה אישית מתוך מודעות - היא הכרח.

הדרך לייצר את המודעות הזו היא באמצעות שאילת שאלות לפני כל החלטה חשובה, במיוחד בעולם המשתנה בו אנחנו חיים. חשבתם פעם איך יכול להיות שבעולם שמקדש אינדיבידואליזם, אנחנו עושים המון דברים רק כי ככה עושים? איך יכול להיות שאנחנו מדכאים מחשבות מבוססות אינסטינקט או משקיטים אותן רק כדי לא לחרוג ממה שהחברה מכתיבה? 

בעידן שבו - והקורונה מוכיחה את זה מדי יום - ניתן במקצועות שונים לעבוד מהבית או לייצר גמישות בתנאי העבודה, לא הגיוני שננסה להכניס את ההורות גם לתוך מערך השיקולים? לא הגיע הזמן שמקומות עבודה יכירו בצורך האישי של הורים טריים להיות יותר עם הרך הנולד? שאם יאפשרו לאדם לעבוד וגם להתפנות להורות הוא יהיה הרבה יותר מחויב? דבר מזה לא יקרה כל עוד נקבל את התמה החברתית הרווחת, מכיוון ששינויים לא מתרחשים בזמן שאנחנו מקבלים על עצמנו את עולן של נורמות. הבחירה בין הורות שלמה או קריירה מתקדמת אינה צריכה להתקיים כלל. צריך שנאפשר את שתיהן, בוודאי בחברה המקדשת ילודה.

בואו ניקח את נושא השינה כדוגמה אחת מיני רבות לנורמות הללו. בחודשי חייו הראשונים בני הבכור ישן בעריסה לידי בחדר השינה, למרות שארגנו לו חדר מושקע שכלל ציורי קיר של הנסיך הקטן שציירנו בעצמנו. הוא ינק, ולרוב בהנקה של לפנות בוקר הייתי מעבירה אותו למיטה שלנו. מהר מאוד הבחנתי שברגע שהוא ישן לידנו הוא ישן הרבה יותר טוב. למרות זאת בגיל חצי שנה כולם אמרו לי שהוא חייב לישון במיטה שלו, שכבר הוצבה בחדר השינה שלנו. אז החלטנו שכך נעשה. עברו כמה לילות בהם ישנתי על הרצפה בחדר שלו, הוא במיטה, ידי מונחת על ידו. אחרי המון בכי, הבנתי שאני לא רוצה לאלף את הילד שלי לישון במיטה שלו. הרגשתי שהוא אומר לי בדרכו שזה לא מה שהוא רוצה, פחדתי שהמיטה מקשרת לחוויה לא נעימה. אני מודה שבעיני הבנזוג הדבר לא ממש מצא חן ודיברנו על זה לא מעט, אבל כשניסינו, ההבדל היה כל כך ברור. בעיקר, כאמור, מכיוון שמהרגע שהוא ישן אצלנו כולנו ישנו טוב יותר. 

שלא במפתיע הבכור היום בן 17, ובניגוד לבדיחות סרות הטעם על היום שבו הוא יביא חברה ללילה והיא תגלה שאנחנו עדיין ישנים בלינה משפחתית, הוא ישן טוב במיטה שלו כבר שנים רבות. החוויה הזו אינה גוזרת שכולם צריכים ליישם לינה משותפת, אלא זה רק אומר שלינה משותפת היא דרך, כמו הרבה דרכים אחרות. הבחירה צריכה להיעשות בצורה שמותאמת אלינו ולערכים שלנו, ולא כ"מתכון" שמישהו מנסה למכור.

כך למשל, בכל אחת משלוש שנותיו הראשונות של הבכור התחלנו סיבוב גנים, בעיקר כדי לנסות להבין מה יהיה טוב יותר לילדון. לקראת גיל שנה יצאתי לבד למספר גנים וחזרתי אל הבנזוג עם החלטה ברורה שלא מתאים. לא מצאתי יתרון בשליחתו בגיל שנה כדי שסייעות יכינו לי יצירות בחגים ומועדים. נראה היה לי לא הגיוני לצפות מפעוט שישהה כל כך הרבה שעות ביום בלי תקשורת ותשומת לב של אחד על אחד, בתקופה שזה בעצם הדבר שהוא הכי צריך. לשמחתי הבנזוג הסכים. לקראת גיל שנתיים הלכנו יחד לסיבוב גנים, המבט על פניו של הבנזוג אמר הכל, אבל הוא לא העז להגיד כלום עד שלא הבהרתי שאני רוצה להשאר עם הבכור בבית ולא רואה בזה "קורבן".

כשהגיע גיל שלוש, המרכזית נוספה לחבורה וחשבנו שזה יהיה נכון לשלוח אותו לגן. הלכנו לעשרות גנים עד שבסוף מצאנו אחד שחשבנו שיהיה מתאים. דווקא כאן התחיל המסע שלי לחינוך ביתי, כשמצאנו לבכור מסגרת - אבל זה כבר סיפור לטור אחר.

*מוזמנים לשלוח שאלות ונושאים לדיון למייל [LegadelBabait@gmail.com](mailto:LegadelBabait@gmail.com)*

לחצו על הפעמון לעדכונים בנושא:
------------------------------

* [שינה](/ty-tag/sleep-0000017f-da29-d718-a5ff-faad6e280000)
* [חינוך](https://www.themarker.com/ty-tag/0000017f-da2f-d494-a17f-de2f87270000)
* [הורות](/ty-tag/parenthood-0000017f-da26-d938-a17f-fe2ebef50000)