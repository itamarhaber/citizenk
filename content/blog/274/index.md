---
date: 2020-04-13 08:00:00+03:00
description: ???
source: https://www.haaretz.co.il/blogs/karenhaber/2020-04-13/ty-article/0000017f-f8be-ddde-abff-fcff1d5a0000
tags: דעות
title: '"ממשלת המשבר" לא מסתפקת במשבר אחד'
---

בין הדיווחים הרבים בשבוע החולף על התקרבות, התרחקות ושוב התקרבות במשא ומתן בין הליכוד לכחול-לבן, פורסם בין היתר כי הצדדים הסכימו להעלות יחד [הצעת חוק להחלת ריבונות ישראלית בשטחים בקיץ הקרוב](/news/elections/2020-04-06/ty-article/0000017f-e272-d75c-a7ff-feff911e0000). 

מעבר לעובדה שזו פעם ראשונה שסיפוח השטחים, סליחה "החלת הריבונות", נכלל בהסכם קואליציוני, לא ברור איך הדבר קשור [למשבר הקורונה](/health/2020-03-05/ty-article-static-ext/0000017f-f30f-d487-abff-f3ff2e330000). הרי הסיבה שבעתיה החליט בני גנץ לחבור לבנימין נתניהו היא "ממשלת משבר לאומית", והנה שניהם מקדמים מהלך שפירושו משבר נוסף בשעה שישראל מתמודדת עם משבר רפואי, כלכלי וחברתי כמוהו לא ידעה ולאיש עוד לא ברור כיצד תצא ממנו. 

מעבר לכך, גם אם הסיפוח ייעשה בחסות אמריקאית, אין זה נושא של"ממשלת משבר" יש מנדט לעסוק בו. סיפוח הוא לא עניין של מה בכך, בוודאי לא סיפוח חד-צדדי, שעליו אף מדינה בעולם לא יכולה להכריז פשוט כי זה נראה לה צעד מתבקש ולא משנה כמה תפרוט על מיתר "חבלי אבותינו". בקהילה הבינלאומית יש הסכמה גורפת, עוד מימי תוכנית החלוקה, שלעם הפלסטיני יש זכות למדינת לאום. סיפוח הגדה הוא מניעה דה-פקטו של הקמת מדינה פלסטינית וויתור ישראלי על כל אפשרות לשלום עתידי באזור. 

יותר מכך, החלטה על סיפוח חד-צדדי צריכה להביא בחשבון את העובדה שהיא תגרום להתפרקות הרשות הפלסטינית וכוחות הביטחון הפלסטיניים. לכך יהיו משמעויות כבדות על פעילות צה"ל, שכן הדבר יגרום בסבירות גבוהה להתלקחות. סיפוח חד-צדדי גם ישפיע לרעה על מערכת היחסים עם מדינות האזור, אלה שנתניהו כה מתגאה בחיזוק הקשרים עמן, ועלול לפגוע קשור בהסכמי השלום עם מצרים וירדן. הסכמי השלום הללו הן לא משהו שניתן לזלזל בו. הם נותנים לישראל עומק אסטרטגי שסיפוח השטחים אפילו לא מגרד אותו. 

ומעבר לכל אלה, יחד עם סיפוח השטחים יסופחו גם הפלסטינים שחיים בתוכם - הפלסטינים, בין אם מדובר במאות אלפים ובין אם ב-2.5 מיליון. אם ישראל לא תעניק להם מעמד שווה וזכויות אזרח מלאות, היא יכולה לומר שלום גם ליומרה שלה להיות דמוקרטיה, ואם תעשה זאת - הרי שאת העלויות הכלכליות כלל לא ניתן לכמת. 

אם כך, כיצד עוזרת בדיוק החלטתו של בני גנץ "להיכנס מתחת לאלונקה", אם קווי היסוד שעליהם תוקם "ממשלת המשבר" כבר משרטטים את המשבר הגדול הבא?