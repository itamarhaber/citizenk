---
date: 2020-03-19 09:00:00+02:00
description: ???
source: https://www.haaretz.co.il/blogs/karenhaber/2020-03-19/ty-article/0000017f-f89c-d318-afff-fbff25d50000
tags: דעות
title: מפרק הסולידריות מבקש אותה מכולנו
---

את הטור הזה אפשר לסכם כבר בראשיתו: הבעיה העיקרית אינה בצעדים שבנימין נתניהו נוקט, למרות שיש לא מעט בעיות. הבעיה העיקרית היא בעובדה שהם נעשים על ידי אדם שמכהן כראש ממשלת מעבר כבר יותר משנה, אין לו מנדט מהציבור ותלוי ועומד נגדו כתב אישום בגין שחיתות. ועדת הכנסת אינה מכונסת, גם לא מרחוק, יו"ר כנסת אינו מפנה את כיסאו ואי אפשר לפקח על עבודת הממשלה. למעשה, אחד אחרי השני הותרו רסני הדמוקרטיה ואנחנו נותרנו בחסדי ראש הממשלה זמני המאמין באל-זמניותו. 

שופרות הימין נזעקים להסביר שהסיבה היחידה לביקורת על ראש הממשלה נעוצה בתסמונת "רק לא ביבי" שכולם לוקים בה, חוץ כמובן מחברי כת "דווקא נתניהו". הגמל אינו רואה את דבשתו. זה הזמן להסביר להם ש"רק לא ביבי" הוא קיצור לרק לא ראש ממשלה משסה, מסית, מושחת, העומד בפני משפט בכלל, וביתר שאת בשעת משבר מהסוג שאנו חווים. 

בזמנים כאלה צריך לעמוד בראשות הממשלה אדם שקנה את אמון הציבור. נתניהו לא עומד בקריטריון הזה, חד וחלק. כל הטיעונים נגדו הם לגופם של מעשים. ראש ממשלה זמני, ללא מנדט מהציבור, העומד בפני משפט, מרחיב את סמכויותיו באופן חסר תקדים על רקע משבר בריאותי וכלכלי חריף, שכולל בין היתר צעדים להפרת הפרטיות, ללא שקיפות וללא שום פיקוח. 

במקביל, יולי אדלשטיין [מונע אקטיבית קביעת מועד להחלפתו](/news/politics/2020-03-19/ty-article/.highlight/0000017f-e695-df5f-a17f-ffdf5f6a0000) כיו"ר הכנסת, בשעת חירום שבה אמון הציבור בכל המערכות הוא קריטי. זה לא עניין פנימי של הפרלמנט, זו פגיעה בהליך הדמוקרטי, פגיעה באמון הציבור ובכבודה של הכנסת (בהנחה שעדיין יש לה) בחסות הקורונה. 

אך מה זה מול תאוות הכוח מימין? בזמן שאנחנו, אזרחי ישראל, מתבקשים ובצדק לגלות אחריות אישית, מדגמנים חברי הכנסת בריחה ממנה. באחת מתקופות המשבר הגדולות שידעה ישראל, ראש ממשלה זמני מפעיל תקנות ההגנה (שעת חירום) במצב של ממשלת מעבר, כנסת משותקת ומערכת משפט מושבתת. הרשות המבצעת מספחת לעצמה עוד ועוד סמכויות בחסות המצב. זה נראה לכם נורמלי? זה מותר "כי קורונה"? זו הפיכה שלטונית וסירוב לקבל את הכרעת הבוחר. אפשר לנהל דמוקרטיה גם עם קורונה, קורונה אינה נגיף משטרי. 

בחברה משוסעת שבה פעילי מקלדת מאחלים ליריבים פוליטיים שייחלו בקורונה; מנהיג מסית נגד אזרחים ומסמן אותם כתומכי טרור; במדינה שבה חוסר הסובלנות הפוליטית חוגג - בתוך כל זה מבקשים מאיתנו למצוא סולידריות. במשך עשור עשה ראש הממשלה הכל כדי למחוק כל זכר ממנה ולהחריג אזרחים (שמאלנים וערבים). נתניהו שכח שהוא ראש ממשלה של כולם עוד לפני שנבחר לראשונה. אחרי עשר שנים רצופות שלו, בישראל אין סולידריות, אין חמלה והיא לא תופיע יש מאין כי "נתניהו אמר". 

הדרך לקבל את שיתוף הפעולה של הציבור להנחיות משרד הבריאות מתחילה בתחושת שייכות, באמונה בטובת הכלל - בכל אותם הדברים שנתניהו פירק בשיטתיות. מצבי משבר הם שעת מבחן לאומות ולרוב הם מייצרים תהליך המכונה "התכנסות סביב הדגל". בישראל אין התגייסות כזו כי נתניהו שבר את הציבור לחלקים שאין ביניהן טיפת מכנה משותף. 

נסיבות החירום הנוכחי אינן מניפולציה של נתניהו, אבל הוא מנסה לרכוב עליהן הכי רחוק שאפשר. אלא שבעוד הוא מנסה לסנדל את יריביו הפוליטיים במרוץ להרכבת ממשלה, הוא שוכח שלמעשה הוא מסנדל את כולנו למען טובתו האישית. הדמוקרטיה בבידוד ויש מישהו שמספר לנו שזה הכרחי. מישהו שבסוף כל הסיפור הזה יעמוד למשפט בגין שוחד, מרמה והפרת אמונים.