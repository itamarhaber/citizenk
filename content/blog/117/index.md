---
date: 2021-06-03 09:28:00+03:00
description: ???
source: https://www.haaretz.co.il/blogs/karenhaber/2021-06-03/ty-article/0000017f-f8b0-d887-a7ff-f8f441120000
tags: דעות
title: בדרך להחלפת נתניהו, השמאל מכר את ערכיו
---

אין ספק שהודעתו של יאיר לפיד אמש (רביעי) לנשיא כי "עלה בידו" להרכיב ממשלה, היא הישג אדיר למדינה אכולת קורוזיה פוליטית כמו ישראל. אם אכן תושבע לבסוף "ממשלת השינוי", יבואו לסיום 12 שנות שלטון מסית, מפלג ומושחת שהצליח בסופו של דבר לאחד רק דבר אחד: אופוזיציה רבת זרועות - מהשמאל, מהימין ומהמרכז. 

הישגו של לפיד איננו מבוטל. לא רק שהוא הראשון שהצליח להרכיב ממשלה עוקפת נתניהו, הוא הביא אל השולחן קבוצות שמעולם לא שיתפו פעולה זו עם זו. זו הפעם הראשונה בהיסטוריה של מדינת ישראל שמפלגה ערבית חותמת על הסכם קואליציוני. הסיבה לכך היא מנהיגותו הרעילה של נתניהו, הניצבת בראש רשימת האיומים של ישראל. היא פוגעת ביכולתה ובחוסנה הפנימי משום שהיא פורמת את המכנה המשותף האזרחי ואת הרעיון הדמוקרטי שאמור לאפשר פה קיום משותף. לפיד ושותפיו מאוחדים בהבנה הזו, אך הימים שיחלפו עד השבעת הממשלה יהיו עדינים ושבירים. 

לצד זאת, המהפך השלטוני, חשוב וחיוני ככל שיהיה, הושג גם באמצעות כניעה של השמאל לנרטיב הימין ומתן חסות להמשך מדיניותו. אחרי השוק החשמלי וההחייאה תועבר ישראל למחלקת ההתאוששות מנתניהו, אלא שאז יתברר כי לא "ממשלת שינוי" ולא "ממשלת שיקום". [קווי היסוד וההסכמים הקואליציוניים](/news/politi/2021-06-03/ty-article/.premium/0000017f-dc8f-d3a5-af7f-feaf6a280000) טרם נחשפו רשמית, אך מקור לאושר או גאווה לא יהיו שם. למעשה, סביר יותר שזו תהיה ממשלת ימין, עוד יותר ימנית מאלה של נתניהו. 

 עברו לתצוגת גלריהעבאס, בנט ולפיד חותמים על ההסכם הקואליציוני בכפר המכביה, אתמולצילום: נוואף אלנבארי, כתב "כאן" בערביתממשלת השינוי היא כנראה הדבר הטוב ביותר שאפשר להשיג במצב הנתון. אין ספק שהנסיבות מחייבות את כל מי שרואה עצמו אופוזיציה לנתניהו לשתף פעולה ולהביא לסיומו של העידן החשוך בו אנו מצויים. ובחושך כמו בחושך, גם מקור אור קטן יכול לסנוור - וזה בדיוק מה שקרה לעבודה ולמרצ. במקום לתמוך בממשלה מבחוץ מתוך ההסכמה הגורפת שהצעד הראשון למעט יציבות עובר בסילוק נתניהו, שתי מפלגות השמאל הציוני שכחו מאין באו ולאן הן הולכות ושוב נכנסו לממשלת ימין. 

העבודה ומרצ, החורטות על דגלן את זכויות האדם בישראל מדי מערכת בחירות, נכנסות בצעד בטוח מדי לממשלה שוויתרה מראש על שוויון אזרחי, שלא רואה בביטול חוק הלאום חובה מוסרית ואין לה טיפת כוונה להתקדם לסיום הכיבוש. אפשר שוב להשמיע את נאומי ה"מתחת לאלונקה" ו"שעת חירום" ו"צורך בהתגייסות", אבל די היה בהחלטה לתמוך בממשלה הזו מבחוץ כדי להראות שערכי השמאל אינם ערכים מהפה לחוץ ולא מוכרים אותם. 

"האמת היא שזו תהיה ממשלה קצת יותר ימנית מהממשלה הנוכחית. הסתכלו על רשימת השרים - השמאל עושה כאן פשרות לא קלות כשיעניק לי, מנכ"ל מועצת יש"ע לשעבר ואיש ארץ ישראל, את תפקיד ראש הממשלה, ולידידי גדעון סער, איש ימין מובהק, את תפקיד שר המשפטים. אנחנו לא זזנו מערכינו. זו לא ממשלה שתבצע התנתקות, ולא תמסור שטחים, וגם לא תחשוש לצאת למבצע צבאי, אם נידרש לכך". - נדמה לי שהדברים האלה מנאומו של נפתלי בנט בתחילת השבוע, כשהודיע על החלטתו ללכת ל"ממשלת השינוי", מסכמים את מותו של השמאל. בעוד עדת המקוננים מעצימה את גובה הצעקות בשל הפסדו של נתניהו, ההפסד האמיתי עם הקמת הממשלה הוא של השמאל הציוני ושל השותפות היהודית-ערבית, שכנראה עוד רחוקה מלהגיע.