---
date: 2016-10-20 13:52:00+03:00
description: ???
source: https://www.haaretz.co.il/blogs/karenhaber/2016-10-20/ty-article/0000017f-f8dd-d044-adff-fbfdf42d0000
tags: דעות
title: להיות עם חופשי ממיעוטים ודעות שונות
---

כמאמר רבנו ד'נתניהו - הנה משהו עליו לא תשמעו בתקשורת. השבוע צייץ בטוויטר העיתונאי חיים הר-זהב על אברך שסייע לנער ערבי עיוור לחצות את צומת פת. "הוא ערבי" קרא אליו נער, "הוא בן אדם", ענה האברך. לטובת מי ששאל אותי השבוע, והיו כמה, למה אני לא כותבת על דברים טובים – הנה כתבתי. אבל עכשיו אני אקלקל כי עצם העובדה שילד חושב שלערבי אסור לעזור מראה שיש משהו פגום בסיפור הזה. ועוד יותר כואבת הידיעה שיש יותר שחושבים כמו הנער מאשר כמו האברך. הם לא יפגעו ב"ערבי העיוור", הם פשוט לא יעזרו לו כי הוא ערבי.

הנה עוד אחד, גם בהופעתו של תאמר נפאר ביום ג' בחיפה שהתקיימה, אפשר לראות כניצחון קטן. ניצחון של דמוקרטיה, דו קיום, רב תרבותיות וחופש הביטוי. אפשר לשמוח שעד שהשרה רגב תמצא דרך שתיתן לה את הסמכות להחליט על קיומו של כל אירוע מקטן עד גדול, עוד מותר לקיים אירועים שהם חגיגה של קול אחר מזה המקובל על הממשלה.

 עברו לתצוגת גלריהתאמר נפאר ב"ג'נקשן 48"צילום: אמנון זלאייטיש עוד סיבות לאופטימיות כאשר מפגיני הימין שהגיעו אתמול שבאו ל"פוצץ", שזה כמובן רק סלנג ל"לעצור", את האירוע, לא רק שלא הצליחו, אלא גם היו קבוצה קטנה, רעשנית ואלימה, אבל קטנה. גם העמידה של עיריית חיפה מול שרת החינוך הייתה בהחלט מעודדת ולא רק ברמה המעשית של קיום האירוע, אלא גם ברמה ההצהרתית של מהות השותפות בחיים וחשיבות חופש הביטוי.

אבל הניסיון "לספור את הברכות" הוא גם פסימי. העובדה שקיום האירוע הוטל בספק, ששרת התרבות התערבה בצורה בוטה והתייצבה לימין הפגיעה בחופש הביטוי, שמעטים הביעו מחאה לנוכח הדריסה הזו ואף ראו בה דרישה מקובלת – כל אלה מוכיחות שיש בעיה תפיסתית למהות הדמוקרטיה. נכון, אפשר לומר שהכול טוב כי ההופעה התקיימה וזו ההוכחה שהכול בסדר, אני טוענת שעצם העובדה שההופעה הייתה בספק היא הבעיה.

המחשבה שביטול ההופעה היא פעולה לגיטימית היא ההפרעה לדמוקרטיה והדמוקרטיה אמורה להיות של כולנו מימין ומשמאל. מיעוט אינו העדר לגיטימציה, הוא חלק לגיטימי מהכלל, הוא דורש הגנה רבה יותר מאשר עקרון הכרעת הרוב שאינו זקוק להגנות. ההכרעה הפוליטית נעשית בקלפי, זו משמעות הכרעת הרוב. את האג'נדה שנבחרה יש לקדם באמצעים דמוקרטיים, היא נחלת הציבור בכללותו.

זה לא עניין של מאבק אליטות או עליית אליטה חדשה. שלטון הליכוד אינו חדש ואיננו זקוק למסע שחרור. למעט מספר הפרעות הוא בשלטון כמעט 39 שנים. רק שבשבע השנים האחרונות משתנים הכללים, יש מסע שלם של דה-לגיטימציה של דעות. כאשר הסובלנות במרחב הציבורי לדעות שונות מצומצמת אי אפשר לבטל את המשמעות שיש לזה על הדמוקרטיה.

במסע ההשחרה של כל מה שאינו מדבר בשפה המקובלת או חושב אחרת, אנחנו גם משחירים את הבסיס עליו אנחנו עומדים ומצמצמים מהותית את הבסיס המשותף. חופש ביטוי או זכויות אדם הם לא דעה, גם לא פריבילגיה של אנשי שמאל, זה מה שמאפשר את קיומן של סך כל האמונות השונות. זה מאפשר עמדה ימנית ושמאלית, דתית, חילונית, יהודית, מוסלמית ונוצרית.

חופש הביטוי אינו רק האפשרות לומר את דעתך, זה האפשרות לקדם אותה כל עוד היא במסגרת החוק. חופש הביטוי הוא ההבנה שביקורת היא לגיטימית, שהיופי בדמוקרטיה, בניגוד למשטרים אחרים, הוא שהביקורת נוכחת והיא חשובה. השתקה בין אם תודעתית ובין אם מעשית אסור לה שתהיה מקובלת כי היא חורצת את דין הדמוקרטיה לשבט ולא לחסד.

חוסר הסבלנות ברשתות החברתיות וגם במציאות, הפילוג והשיסוע שעולים מהפוליטיקה, אסור להתעלם מהם, הם מסמנים את הדרך עליה אנחנו פוסעים. אפשר להסתכל כל הזמן על חצי הכוס המלאה ולא להבחין שהיא הולכת ומתמעטת. זה שעדיין ניתן להביע דעה לא אומר שהכול טוב. בשיטתיות נרמסות עוד ועוד חלקות דשא, לראייה ניסיונו האחרון של נתניהו לטרפד את התאגיד, כל אלה אינם בגדר אג'נדה פוליטית בלבד, לא ימין-שמאל אלא שינויים מהותיים.

המסר שעובר אל הציבור הוא שכל מה שמשויך לשמאל הוא לא טוב, יש לו ניחוח של בגידה, ובזה יש לטפל. אלא שהטיפול מסתיר את העובדה שבדרך נפגעות זכויות, פתח שמוביל לפגיעות נוספות. בשעה שהכול נבחן מבעד למשקפי שמאל ימין אנחנו נוטים לשייך גם את הלא-משויך. אין צורך בהסכמה גורפת בדמוקרטיה, לזה נועד המשחק הפוליטי. הוא הגוזר מה תהיה האג'נדה של השלטון, אבל לא מה דעתו של כלל הציבור. הציבור מגוון וזקוק לפלורליזם ועל המדינה, אם היא קוראת לעצמה דמוקרטיה להבטיח לו את זה.

השינוי הזה לא מתבטא בהצטמצמות השמאל או בהטמעה של נרטיבים ימניים, קל לחשוב שעל זה אתרעם. אבל זה חלק טבעי מהפוליטיקה, שלטון מטבעו פועל לחיזוק ערכיו הפוליטיים, כי פוליטיקה כולה היא עניין של משאבים וסדרי עדיפויות. אלא שהבסיס לפוליטיקה אמור להיות רחב. סוגיות של זכויות, דמוקרטיה, חופש ביטוי, לא אמורות להיות נחלת מחנה פוליטי אחד, לא בישראל כמקרה מבחן ולא בכלל. ישנם דברים שהם הרבה מעבר לשמאל-ימין.

ילדים שגדלים בתוך אווירה לא סובלנית לא יגדלו להיות ציבור סובלני, להפך. הבעיה היא לא כאן ועכשיו, הבעיה בעתיד, במקום שבו יותר יהודית אומר פחות חילונית, במקום שבו אזרחות של יהודי נחשבת יותר מאזרחות של ערבי, במקום שבו להיות חלק ממיעוט הופך אותך לא לגיטימי. זה שציבור הפוליטיקאים שלנו קצר רואי, לא פותר אותנו כציבור.

הדמוקרטיה היא המסגרת שאמורה לאחד את הציבור בישראל, פוליטיקה של זהויות אינה בהכרח פוליטיקה של שיסוי. הקטגוריזציה הגורפת של שמאל-ימין קלה כי זה הכי יצרי וזורע פחד, אבל האמת היא שהסוגיות האמתיות והאתגרים של ישראל אינם עניין של שמאל-ימין בטחוני. אין צורך למדוד אושר או למדוד את מידת הדמוקרטיה, יש לשאול לאן אנחנו רוצים להגיע ואיך ואת זה שום פוליטיקאי לא עושה. אבל זה בסדר אף אחד גם לא דורש, אנחנו חיים בפסטיבל מספרי סיפורים וכולם רוצים סיפורים יפים.