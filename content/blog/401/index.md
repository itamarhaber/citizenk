---
date: 2019-01-31 14:20:00+02:00
description: ???
source: https://www.haaretz.co.il/food/cookingwithkids/2019-01-31/ty-article/0000017f-f8e4-ddde-abff-fce574270000
tags: בישול
title: 'כמעט מינסטרונה: מרק בלגן איטלקי'
---

כמו הרבה מנות אהובות, גם המינסטרונה מתחיל ממסורת של [שאריות](/food/10-recipes/2019-12-01/ty-article-magazine/0000017f-e347-d804-ad7f-f3ffcebe0000) – כל מה שנשאר מאתמול, עוד קצת ירקות מהיום, מים, תבלינים והופה – גם לא זרקנו אוכל וגם יצא משהו טעים. באופן עקרוני אם יש מנות מסוימות שלשמן אתה הולך ואוסף מרכיבים מסוימים, מינסטרונה זה מה שאתה עושה כשאין לך כלום ופתאום יש לך המון, גרסה איטלקית למרק שום דבר. 

זו בדיוק הסיבה שמינסטרונה מוגש אחרת בכל מקום ולפעמים גם אחרת באותו מקום. הוא יכול להיות צמחוני או עם בשר, סמיך או נוזלי, אבל הבסיס לרוב אחד – בצל, סלרי, ציר, עגבניות, פסטה (או אורז) ושעועית בתוספת של ירקות העונה. אני לא יודעת לתארך את היום בו הומצא המינסטרונה, אבל האגדה האורבנית טוענת שהצבא הרומי, שכמו כל צבא צעד על קיבתו, אכל אותו. נשאר רק לתהות אם האימפריה הרומית קרסה רק בגלל שעוד לא הומצאה הפסטה, כי מן הידועים שמינסטרונה עם פסטה זה אימפריה. 

כך או אחרת, אצלנו המרק הוא חלק בלתי נפרד מהתפריט, חורף, קיץ, סתיו ואביב, אבל איכשהו נכנסנו לרוטינה מעט מטרידה של מרק עוף, מרק עדשים כתומות ומרק וישיסואז, כשמדי פעם אני מורדת בחוקים ומעזה להפר את הסטטוס קוו במרקים אחרים. כשהשבוע מצאתי את עצמי מול פרויקט ענק בעבודה ושני ילדים חולים בבית, לא היתה לי ברירה. משום שמין הידועות שאימהות, כמו צבאות, צועדות על קיבתן, בין משימה למשימה הכנתי מינסטרונה. אז הכנתי, מסתבר שמינסטרונה כולם אוהבים. 

**מרק מינסטרונה (8 מנות גדולות)** 

**מה?** 

 עברו לתצוגת גלריהצילום: קרן הבר2 בצלים בינוניים מקולפים וקצוצים דק 

ראש שום, מקולף וכתוש 

1 כרשה לחתוך לאורך לרבעים ולקצוץ לפרוסות 

2-3 גבעולי סלרי שטופים, קטומי קצוות וחתוכים לקוביות ברוחב של חצי ס"מ 

3 גזרים שטופים, מקולפים, חצויים במרכז ופרוסים לפרוסות של חצאי עיגול 

1 בטטה שטופה, מקולפת וחתוכה לקוביות של כ-1 ס"מ 

3 קישואים (תכל'ס עדיף זוקיני) שטופים, קטומי קצוות וחתוכים לפרוסות 

1 תפוחי אדמה שטוף, מקולף וחתוך לקוביות של 1 ס"מ 

2 עגבניות בינוניות קלופות וחתוכות לקוביות 

100 גרם רסק עגבניות (לא חובה) 

1 כוס (240 מ"ל) מים 

כוס (כ-200 גרם) שעועית לבנה מבושלת (לנו היה חומוס – עבד טוב) 

1/4 ראש כרוב לבן קטן (לא חובה) קצוץ לפרוסות דקיקות 

1.5 ליטר ציר או מים 

מלח ופלפל שחור 

1/2 כפית אורגנו 

1 עלה דפנה 

100-150 גרם פסטה קצרה (לנו היתה בינונית) 

צרור עלי פטרוזיליה ואפשר גם בזיליקום או תימין 

**איך?** 

מניחים סיר גדול של להבה גדולה בעוצמה נמוכה ומחממים מעט שמן זית, מספיק שיכסה את התחתית. כשהשמן חם מוסיפים את הבצל ומניחים להיטגן לאט כרבע שעה. 

מוסיפים את השום והכרשה לבצל ומטגנים בחום נמוך עוד כ-5 עד 10 דקות. 

מוסיפים סלרי, גזר, בטטה, קישואים ותפוח האדמה ומטגנים על אש נמוכה עוד כ-10 דקות, מוסיפים את העגבניות המקולפות והחתוכות, השעועית, הכרוב, רסק העגבניות וכוס המים ומערבבים היטב. מתבלים במלח ובפלפל שחור ומבשלים עוד כ-5 דקות. 

 עברו לתצוגת גלריהצילום: קרן הברמוסיפים את הציר או המים, מגבירים את האש ומביאים לרתיחה, מוסיפים את עלה הדפנה, את צרור עשבי התיבול, מתקנים תיבול, מנמיכים את הלהבה ומבשלים כשעה. 

באופן עקרוני עדיף לשבור את הפסטה כי אחרת היא תגדל מעל ומעבר לכל פרופורציה עם כל שנייה שתיוותר בנוזלים, אבל איך שנוח. בכל מקרה מוסיפים את הפסטה ומבשלים עוד כרבע שעה והמרק מוכן. 

מוציאים את צרור עשבי התיבול ומגישים עם פרמזן מגוררת מעל.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)