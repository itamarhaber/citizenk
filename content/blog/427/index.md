---
date: 2018-10-17 12:10:00+03:00
description: ???
source: https://www.haaretz.co.il/food/cookingwithkids/2018-10-17/ty-article/0000017f-f8aa-ddde-abff-fcef7d2e0000
tags: בישול
title: פאי פקאן אמריקאי ופריך כמו שצריך
---

בין שלל היתרונות שמצאתי בדירה החדשה כשלתי מלראות יתרון אחד גדול שעמד זקוף באמצע החצר האחורית – עץ הפקאן. במסגרת עובדות שלא טרחתי לברר, למרות שמן הידועות ש"ידע הוא כוח", מסתבר שעץ פקאן ממוצע מניב כ-30 קילוגרם פרי בשנה. כלומר, עם הגיעה של עונת ההבשלה, עם כל תזוזת רוח קלה, נשמע רעש פיקוק של פקאן שמשתחרר מתרמילו החיצוני ונופל על הקרקע. עוד זה אומר שבכל רגע נתון, אחד מבני המשפחה אוסף פקאנים לקערה הגדולה שמונחת על השולחן בחוץ. והקערה? מפקאן לפקאן עולה כוחה.

טירונית שכמוני חשבה שפאי פקאן יהיה פתרון מושלם לכמות הפקאנים, רק שלא לקחתי בחשבון שכל יום הוא יום עם המון פקאן. קערת הפקאן הולכת ומתמלאת, מה שהוביל אותנו לגלות את הפקאנים הקלויים וחטיפי הפקאן המקורמלים אבל מה לעשות ופקאן עוד יש? אז מסתבר, פקאנים הם תוספת חביבה לפסטות ברוטב על בסיס שמנת וגם על בסיס שמן זית, מוצלחים כתוספת לסלטים וקישים ואולי אפילו כבסיס לממרח – זה בתכנון (נשתף אם יהיה מה). מה שעוד גילינו עם קצת חיפוש זה שאפשר לאחסן אותם במקום מאוורר ואפילו לקלף אותם ולהקפיא לחצי שנה. שנאמר – זן ואמנות אחזקת הפקאן ומה הקשר לילדים? ובכן, הם כוח עבודה נפלא לקילוף.

אבל הפעם, פאי פקאן, כי כל הזמן גונבים לו את התהילה ולא בצדק. הרי, אם יגידו לכם פאי אמריקאי, לבטח תגידו פאי תפוחים, אבל האמת שפאי הפקאן הוא קינוח דרומי ידוע עוד מהתקופה שלפני מלחמת האזרחים. אם יגידו חג ההודיה, לבטח תגידו פאי דלעת, אבל האמת שתמיד תמצאו לידו גם פאי פקאן, שבניגוד לפאי הדלעת, שכוכבו דולק בחג בלבד, הוא ממשיך לככב כל העונה. ומה העונה? סתיו ולתוך החורף, התקופה האידיאלית להתכרבלות בבית עם קפה ומשהו מתוק בצד. 

כי אם החיים נותנים לך עץ פקאן מניב, אתה לא מכין לימונדה, אבל למה לא פאי פקאן?

**פאי פקאן (תבנית 28)**

 עברו לתצוגת גלריהפקאן אמריקאי צילום: קרן הבר **מה?**

כ-70 חצאי פקאנים מקולפים (שזה כ-200-250 גרם פקאן)

**לבצק:**

300 גרם (2 כוסות ו-2 כפות) קמח לבן

קורט מלח

100 גרם חמאה קרה חתוכה לקוביות של כ-1 ס"מ

40 גרם (5 כפות) אבקת סוכר (לעוגה ללא סוכר ניתן להוריד את הסוכר לחלוטין או להשתמש בתחליף סוכר\*)

1 ביצה (גודל L) טרופה עם 3 כפות מים קרים

1 כפית תמצית וניל איכותית

**למילוי:**

100 גרם חמאה

360 גרם (כוס ורבע) סוכר חום

120 מ"ל (1/2 כוס) מייפל

2 כפיות תמצית וניל איכותית

1/4 כפית מלח

3 ביצים (גודל L)

**למילוי ללא סוכר: \*הסבר מיוחד בהמשך**

15 (בערך 300 גרם) תמרים מגולענים שהושרו במים חמים כ-20 דקות

6 כפות (90 גרם) שמן קוקוס

6 כפות מולסה כהה

150 גרם רסק תפוחי עץ

2 כפיות תמצית וניל איכותית

**איך?**

**הבצק:**

לקערה בינונית שופכים את הקמח, המלח והסוכר ומערבבים. זורקים את קוביות החמאה לתערובת הקמח ולשים עם הידיים ליצירת פירורים דקים עד שאין יותר גושי חמאה; יוצרים גומחה במרכז ושופכים פנימה את הביצה הטרופה עם המים ואת כפית תמצית הווניל. לשים יחד עד שהכל מתגבש לכדור בצק אחד.

במעבד מזון: אפשר גם להכניס את הקמח, הסוכר, המלח וקוביות החמאה למעבד מזון, לעבד ב-5-6 פולסים ואז להוסיף את הביצה הטרופה עם המים והווניל. מפסיקים את הפעולה לפני שהבצק מתגבש לכדור ומגבשים אותו לכדור בידיים.

מועכים את הבצק לדיסקית, עוטפים בניילון נצמד ומעבירים למקרר לחצי שעה.

**המילוי:**

בסיר קטן ממיסים את החמאה ומוסיפים את הסוכר החום. מערבבים על אש קטנה עד שהסוכר נמס ומסירים מהאש. מוסיפים את המייפל, תמצית הווניל והמלח ומערבבים. מניחים להתקרר מעט.

בקערה קטנה, מקציפים 3 ביצים וכשהקצף מוכן מוזגים אותו לאט תוך הקצפה לתערובת שהתקררה.

**הרכבה:**

מחממים תנור ל-180 מעלות.

משמנים תבנית פאי.

מוציאים את הבצק מהמקרר, מוציאים אותו מהניילון ומניחים על נייר אפיה. מעליו מניחים עוד נייר אפיה ומתחילים לרדד לעיגול דק בקוטר 32 ס"מ.

מניחים את הבצק על התבנית ומהדקים בעזרת האצבעות את הבצק לדפנות מלמטה למעלה עד לקצה. את שאריות הבצק לא חייבים לחתוך, הן ייפלו בקלות בתום האפיה.

ניתן לאפות אפייה ראשונה של הבצק לכ-10 דקות ולצנן, אבל מסתבר שזה לא שלב חובה, הפאי יוצא נפלא גם בלי.

**בגרסה עם הסוכר:** מסדרים את הפקאנים מעל הבצק ושופכים את תערובת הקרמל והביצים מעל הפקאנים.

**בגרסה ללא סוכר:** מכניסים את כל חומרי המילוי למעבד מזון או בלנדר לקבל קרם חלק. מורחים את הקרם על התחתית ומעל מסדרים את הפקאנים.

מכניסים לתנור ואופים כ-45 דקות. מוציאים מהתנור ומקררים.

מגישים בטמפרטורת החדר והכי טעים - עם כדור גלידת וניל או כף קרם פרש.