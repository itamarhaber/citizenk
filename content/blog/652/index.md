---
date: 2016-11-22 11:20:00+02:00
description: ???
source: https://www.haaretz.co.il/blogs/karenhaber/2016-11-22/ty-article/0000017f-f8d9-d460-afff-fbff3c310000
tags: דעות
title: הצוללת שסוללת את הדרך לראשות הממשלה
---

פרשת הצוללות לא נראית טוב עבור נתניהו, אבל יש להניח שאם לא יימצאו ראיות חותכות, הוא שוב יסתתר מאחורי טענות לפגיעה מכוונת בראש הממשלה שאין מאחוריהן כלום ורק נועדו לפגוע בו אישית. זו טקטיקה שהוא אוהב שלרוב מגובה במספיק מתנדבים שיישאו באשמה במקומו. בכל זאת להיות ראש ממשלה זה מחייב, ובעיני נתניהו זה בעיקר מחייב שהצלחות ייקשרו לשמו וכישלונות יושתו על ראשי אחרים. הנאמנות של אנשיו נמדדת במידת מוכנותם לחטוף בשמו את האש, כי הרי, כמו שהוא נוהג לומר לאחרונה, הוא "כאן לעוד הרבה מאוד זמן".

עקרונית מתישהו צריך להגיע האדם שיגיד שאם כל כך הרבה שחיתויות מתנהלות מתחת לאף של ראש הממשלה הרי שגם מזה יש ללמוד משהו כמו מה עוד חומק מעיניו בטיפול בענייני המדינה? אבל בינתיים המיקוד הוא תמיד בפרשיה הנוכחית. וכמו בכל פרשיה יחידה יש לראש הממשלה מספיק שומרי סף (ע"ע מנדלבליט), פרקליטים (ע"ע עו"ד שמרון, עו"ד כהן), "עדי אופי" (ע"ע ח"כים מזדמנים, ישראל היום, מידה, וואלה) ומועמדים לשעיר לעזאזל (ע"ע משה יעלון). התקשורת עסוקה בלנגוס לרוב בפרשה הנוכחית והיריבים כושלים מלהבין שתקיפת נתניהו אינה מספיקה, צריך גם לבדל ולהציע משהו חדש.

בהינתן, הגם שלא במפתיע, שלא יימצא כאן שום דבר בסופו של דבר, פרשת הצוללות מעלה תהיות לגבי ההתנהלות של ראש הממשלה מול מערכת הביטחון, שנראית לקויה ומבוססת מידור, שמערכת קבלת החלטות מבולגנת ושהאליטה הביטחונית מעלה ניחוחות של שחיתות. אבל גם בזירה הפוליטית היא מעניינת ולו משום תגובתם של מי שהיו רוצים להחליף את ראש הממשלה.

 עברו לתצוגת גלריההוא שוב יסתתר מאחורי טענות לפגיעה מכוונת בראש הממשלה שאין מאחוריהן כלום ורק נועדו לפגוע בו אישית. זו טקטיקה שהוא אוהב שלרוב מגובה במספיק מתנדבים שיישאו באשמה במקומוצילום: אוליבייה פיטוסירק הגיוני, לאור מה שפורסם בתקשורת ועם התעוררות אהוד ברק ומשה יעלון, שיריביו הפוליטיים של ראש הממשלה יתנגחו בו בכינון ישיר. הפרשנות של הרצוג לכינון ישיר היא להיבלע בקולות הרקע, אבל יש לו כישרון מצוין לזה. לפיד מצדו מגלה ממלכתיות ודורש לבחון את הסוגיה כי מדובר בביטחון, ואילו השר בנט נרתם לעזרת ראש הממשלה ומביא עדות אופי "הוא לא מושחת".

הטקטיקה הזאת מעניינת ולו משום שבדרך הזו בנט דווקא צובר נקודות, לא מראש הממשלה – זו לא הנקודה, אלא דווקא בקרב הבוחרים. בקרב הציבור הטבעי שלו בנט ו/או הבית היהודי חזקים וכל עוד הבחירות אינן אישיות זה מצוין לו. המיתוג של הבית היהודי בקרב גרעין הבוחרים של המפלגה הוא כזה שכל מפלגה הייתה רוצה לעצמה. כדי להתחזק, ונראה שבנט מעוניין להתקדם, בנט חייב לקרוץ למצביעי הימין בכלל, ופירושו של דבר לנגוס במצביעי הליכוד. אלא אם כן זה בנושא מהותי לבנט, כמו ההתנחלויות, אין שום סיבה מבחינתו לתקוף את ראש הממשלה, להפך, במתיקות הוא משיג ממנו יותר וגם מתחבב יותר על האלקטורט.

 עברו לתצוגת גלריהכמו בכל פרשיה יחידה יש לראש הממשלה מספיק שומרי סף (ע"ע מנדלבליט), פרקליטים (ע"ע עו"ד שמרון, עו"ד כהן), "עדי אופי" (ע"ע ח"כים מזדמנים, ישראל היום, מידה, וואלה) ומועמדים לשעיר לעזאזל (ע"ע משה יעלון)צילום: מוטי מילרודדרכי הפעולה של בנט רבות והוא בהחלט מיישם את אסטרטגיית "החדשנות" שלו במאמץ לכבוש את הפסגה. הוא כבר הבין שלתקוף את נתניהו עושים בחכמה או שלא עושים בכלל, לכן הוא בוחר את קרבותיו בקפידה. גם עם פרסום דו"ח המבקר על צוק איתן, תגובתו של בנט הייתה מחושבת ומרומזת ונועדה להגיד "בעוד על אחרים ניתן להפיל אחריות, אני דווקא הייתי עוד יותר מבסדר".

אם מסתכלים על המפה הפוליטית היום, מי שמסוגל בסופו של דבר להראות לראש הממשלה שהחיים עצמם זה מה שקורה כשאתה עסוק בתוכניות, כמו "להישאר כאן לעוד הרבה זמן", זה רק בנט. מה שאומר שלמרכז נותר רק להיאחז בקרנות נתניהו, האופציה הפחות דתית, או לחדול כי אין אף אחד מהצד השני שבאמת מבין איך עושים פוליטיקה בעידן נתניהו, עת כל פרשיה היא ספין ולכן אם הם בספין הם אינם מבינים, הם גם אינם מבינים איך לקחת בחירות.