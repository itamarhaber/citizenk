---
date: 2022-01-20 09:08:00+02:00
description: ???
source: https://www.haaretz.co.il/food/cookingwithkids/2022-01-20/ty-article/0000017f-f8fe-d318-afff-fbfffcaa0000
tags: בישול
title: קובה חמוסטה לא לגמרי מסורתית
---

זה לא מפתיע שהכנה של קובה היא עניין של מיומנות. במשך לא מעט זמן הכנתי מרק קובה ממש טעים, אבל לא הייתי מרוצה מהקובה (בחייאת, קובות נשמע רע) עצמן. הקובה לא היתה מספיק מדויקת, לא מספיק דקה בדפנות. זו הייתה הסיבה מספיק טובה לפצוח בשכלול המתכון, למרות הסביבה האוהדת וכרגיל תרגול מביא למיומנות. 

כדי שבצק הקובה יהיה בדיוק בעובי הנכון צריך שהמרקם יהיה נוח לעיבוד ותערובת הסולת צריכה להיות בצקית אך רכה. לכן הכמויות חשובות, אבל הניואנסים מהותיים לא פחות ולכן יש ללכת עם הלב והתחושה של הבצק בידיים, שאגב חייבות להיות רטובות. אז הנה טיפ: קערית מרק עם מים היא אחלה גאדג'ט שלא מטריח אתכם שוב ושוב לברז. 

את מילוי הבשר אפשר לעשות בהמון אופנים, ניתן לטגן את הבשר הטחון לפירורים ולתבל היטב בשום כתוש, פפריקה, מלח, פלפל שחור וכמון. אבל בשבועות האחרונים הכנתי מעין קציצות, שאחר כך עטפתי בבצק הסולת ועדיין לא הצלחנו להחליט מה יותר טעים. אגב, גם בשר מבושל מפורק עובד נפלא בקובה, אבל זה כבר סיפור אחר. 

יש המון דרכים להכין קובה, זו הדרך שעובדת לי והיא מתאימה [למרק קובה סלק](/food/cookingwithkids/2017-11-23/ty-article/0000017f-f89c-d044-adff-fbfdc6320000) וגם לגרסה שלי של מרק חמוסטה, שהיא לא לגמרי מסורתית, אבל עובדת לנו: 

 עברו לתצוגת גלריהקובה חמוסטהצילום: קרן הבר**קובה חמוסטה (כ-25 כדורים)** 

**לבצק קובה סולת:** 

2.5 כוסות סולת 

בין ¾ ל-1 כוס מים (של 250 מ"ל) 

כפית מלח 

רבע כפית כמון 

1 כף שמן צמחי 

**למילוי:** 

500 גרם בשר טחון דק 

1 ביצה 

2-3 כפות פירורי גריסיני 

½ כפית מלח 

פפריקה (לא חובה), פלפל שחור, אבקת שום (או שום כתוש כ-3-4 שיניים), כמון 

אפשר להוסיף חופן פטרוזיליה קצוצה 

**למרק:** 

1 כרישה 

1 בצל 

1 ראש שום 

מעט שמן לטיגון 

1 כפית סוכר 

6-7 גבעולי סלרי (לשמור את העלים) 

ראש סלרי או שורש פטרוזיליה (שניהם הולכים) 

2 קישואים בינוניים 

מלח (בערך כפית וחצי-שתיים) 

כפית כמון (אפשר יותר) 

2 ליטר ציר עוף או ירקות, אבל אפשר גם מים במקום 

מיץ מחצי לימון גדול ועסיסי 

¼ כפית מלח לימון 

עלי סלרי וחופן פטרוזיליה 

 עברו לתצוגת גלריהקובה חמוסטהצילום: קרן הבר**איך?** 

**לקובה:** 

שמים בקערה את הסולת, המלח והכמון ומערבבים בעזרת מזלג. מתחילים במזיגה איטית של המים תוך כדי ערבוב מתמיד. כדאי לעצור אחרי ¾ כוס מים לפני שממשיכים עם עוד, אבל בכל מקרה תמיד ניתן לאזן עם קצת סולת. הבצק צריך להרגיש בצקי אבל לח ורך, מוסיפים את השמן מערבבים עוד כדקה, מכסים בניילון נצמד ומכניסים למקרר לפחות לחצי שעה. 

**למילוי:** 

שמים בקערה את הבשר, הביצה, פירורי הגריסיני, מלח, פפריקה, פלפל שחור, אבקת שום (או שום כתוש), כמון ואם רוצים פטרוזיליה קצוצה ומאחדים לתערובת הומוגנית. יוצרים מתערובת הבשר קציצות בצורה של כדורים בקוטר של כ-1.5-2 ס"מ, מכסים בניילון נצמד ומעבירים למקרר עד שמכינים את הקובה. 

**למרק:** 

שוטפים את הכרישה, קוטמים את צידה התחתון ואת הגבעול הירוק. פורסים חצי לאורך ופורסים לפרוסות דקות. 

יוצקים מעט שמן לכיסוי תחתית הסיר, מחממים ומוסיפים את הכרישה, מניחים לה להיטגן על אש נמוכה. 

קוצצים דק את הבצל ומוסיפים אותו לכרישה, מטגנים אותם יחד, מדי פעם מערבבים ובינתיים קוצצים את השום ואז מוסיפים אותו לכרישה ולבצל ומניחים להם להיטגן כשתי דקות. מוסיפים את הסוכר, מערבבים ומטגנים עוד כשתי דקות 

שוטפים עלי סלרי, שומרים את העלים וקוצצים את הגבעולים. קוצצים את ראש הסלרי אחרי שמקלפים אותו, מוסיפים לסיר ומערבבים. 

שוטפים ומקלפים את הקישואים, חוצים לאורך ופורסים כל חצי לפרוסות ומוסיפים לסיר. מוסיפים את עלי הסלרי והפטרוזיליה ומערבבים – עקרונית קוצצים אותם גס, אלא אם כן הילדים שלכם פחות אוהבים את זה ואז אפשר לצרור אותם בחוט שפגט ואחרי הבישול להוציא אותם, לקצוץ גס ולהוסיף למי שאוהב. 

מתבלים במלח, מלח לימון כמון ואם רוצים גם פלפל שחור ומערבבים. 

סוחטים מיץ מחצי לימון גדול ועסיסי ומוסיפים את הציר או המים, מביאים לרתיחה ומבשלים כעשרים דקות עד שמכניסים את הקובה. 

 עברו לתצוגת גלריהצילום: קרן הבר**הכנת הקובה:** 

מוציאים את הבצק והקציצות מהמקרר. מרטיבים את הידיים בוצעים חתיכת בצק ויוצרים ממנה כדור בקוטר בערך של כ-2 ס"מ. משטחים את הכדור לדיסקית על היד, מניחים בתוכו את הקציצה ובעזרת האצבעות הרטובות סוגרים את הבצק מסביב לקציצה ומגלגלים לכדור. כך מכינים את כל הקובה ומוסיפים למרק, מביאים לרתיחה, מכסים, מנמיכים את הלהבה ומבשלים כ-40 דקות.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)