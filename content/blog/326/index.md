---
date: 2019-10-31 08:35:00+02:00
description: ???
source: https://www.haaretz.co.il/blogs/karenhaber/2019-10-31/ty-article/0000017f-f8b0-d044-adff-fbf9aef80000
tags: דעות
title: זה לא "אזרחות", זה לימודי נאמנות
---

[המדריך החדש ללימודי אזרחות של משרד החינוך](/news/education/2019-10-25/ty-article/.premium/0000017f-e5ff-df2c-a1ff-fffff0980000) אינו מפתיע. הוא חלק מתהליך ארוך שנים שבבסיסו ההנחה שלימודי אזרחות נועדו לייצר אזרחים ישראלים ממושמעים. בעוד שלימודי אזרחות נועדו מראשיתם לפתח אזרחים חושבים וביקורתיים, שמבינים לא רק תהליכים אלא את מהות הרעיון הדמוקרטי, בישראל מטפחים תפישה שטוחה שמטרתה העיקרית לייצר אזרחים נאמנים למערכת. 

המקצוע אזרחות נועד להעמיד אזרחים עם ידע ותובנות שיכולים לחיות בחברה כבוגרים משתתפים. חינוך לאזרחות אינו חינוך לערכים לאומיים. הוא אינו אמור לקדש הזדהות מוחלטת אלא להדגיש את המורכבות. ביקורתיות אינה התנגדות, כי אם חשיבה עצמאית, אך אצלנו הוא משמש מכשיר לאינדוקטרינציה פטריוטית, ובשנים האחרונות גם לאומנית, ובשל כך מערכת החינוך נתונה בסד של לחצים פוליטיים שלא ראוי שתהיה בו. 

כשלימודי אזרחות נלמדים רק בתיכון כשהמטרה האחת והיחידה היא לעבור את הבגרות, אין פלא שמורים נמנעים ממהות ומדיון בדילמות חברתיות. הגישה המנחה היא גישה פשטנית ושטוחה כי ככה קל יותר להתמודד, אך ככה קל יותר גם להפיל דמוקרטיות. לו התלמידים היו לומדים אזרחות ופילוסופיה מכיתה א', ניתן היה לגבש תוכנית ארוכת טווח, מותאמת לגיל, שמטרתה אחרת: לתת לתלמידים את היכולות להתמודד עם מציאות מורכבת, עם ריבוי דעות ועם פרשנויות שונות. 

הירידה בשיעור ההשתתפות בבחירות, סתימת הפיות, חוסר היכולת לנהל ויכוח ענייני וקבלת אקסיומות ללא שום מחשבה, הם נחלת המרחב הציבורי בישראל בין היתר תוצאה מרידוד מקצוע האזרחות. הדרכים לעשות זאת רק משתכללות עם השנים. כבוגרת של מערכת החינוך בתחילת שנות התשעים וכפעילה פוליטית מגיל צעיר, הייתי בטוחה שאני מבינה מהי דמוקרטיה ומהי מהות האזרחות. לימים יצאתי משיעורי המבוא בחוג למדע המדינה מזועזעת מהפער בין מה שחשבתי שאני יודעת ומה שידעתי בפועל. מאז, הפער שיוצרת המערכת רק גדל. 

כשההנחיה למורי האזרחות היא לשנן את חוק הלאום השנוי במחלוקת, המסר לילדים הוא "אל תחשבו, תקבלו". זו ההכנה שמקבלים אזרחי העתיד. אסור להימנע מדיונים על מחלוקות, הם חלק בלתי נפרד מההשתתפות הפוליטית. אך כשמספר השעות שמוקצה לאזרחות הוא כה מצומצם, המטרה היא לא אזרחים חושבים אלא אזרחים שמכוונים לתשובות שסומנו מראש על ידי פוליטיקאים. "המדינה יודעת מה טוב עבורכם", הוא המסר. אלא שבדיוק כמו האקסיומה המטופשת "צה"ל הוא הצבא המוסרי ביותר בעולם", שטומנת בחובה את ההנחה שאם זה הטוב ביותר - אין סיבה שנבקש לעצמנו משהו טוב יותר, גם בלימודי האזרחות החובה שלנו היא להאמין שאפשר לעשות טוב יותר. 

בשנות השישים, בתקופת המאבק של התנועה לזכויות האזרח בארה"ב, אמר מרטין לותר קינג שחובה לציית לחוק, אולם חובה להיאבק נגד חוק לא מוסרי. במדינה דמוקרטית ניתן להעביר חוק ברוב של 51%, אולם תמיכת הרוב בו לא מבטיחה את היותו דמוקרטי רק משום שאושר באופן דמוקרטי. שלטון חוק הוא לא רק פרוצדורה אלא גם מהות ולא ניתן להפריד בין השניים. למעשה, הדמוקרטיה תמיד מתגוננת כי תמיד ניתן לנצל לרעה את מנגנוניה. העובדה שממערכת החינוך יוצאים בוגרים מבלי שהם מבינים זאת, היא תסמונת למדינה ששכחה מה זה להיות דמוקרטיה ורק מתהדרת בנוצותיה המרוטות.