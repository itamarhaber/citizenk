---
date: 2021-01-19 20:31:00+02:00
description: ???
source: https://www.haaretz.co.il/family/homeschooling/2021-01-19/ty-article/.premium/0000017f-f8c0-d47e-a37f-f9fc190b0000
tags: חינוך
title: כשאנחנו מלמדים את ילדינו דאגה לאחר, אנחנו מלמדים אותם אחריות חברתית
---

את [הטור הקודם](/family/homeschooling/2021-01-12/ty-article/.premium/0000017f-f899-d318-afff-fbfb490a0000) הפסקנו במקומה של אחריות חברתית ורגישות לאחר, שהן בעצם שני ערכים חיוניים ליצירת אותו בוגר אחראי, יצרני, חושב ומתפקד, שהוא מטרת החינוך גם ההורי וגם של מערכת החינוך, בהנחה ש"אדם איננו אי". לא כל כך ידעתי איך אני רוצה להמשיך לטור הבא, אבל זו לא הסיבה שמצאתי את עצמי פותחת סתימה בכיור האמבטיה. בעודי מנסה לשחרר את הסיפון העליון ואת הבורג שמחזיק אותו, הגיע קטינא ואמר: "תודה שאת מתקנת אמא, אני יכול לעזור? אין סיבה שתעבדי לבד". 

בינגו - אחריות חברתית. הוא יכול היה להמשיך לעסוק בשלו, אבל הוא בחר להתעניין ולהציע עזרה. אם נפרוט את המושג אחריות חברתית למעות קטנות, הרי שהיא היכולת לראות את האחר ואת עצמך ביחס אליו ולפעול בהתאם. לא נכנס לתיאוריות פסיכולוגיות כי קצרה היריעה, אבל לוקח זמן לילד להפנים את זה, בדרך כלל עד אזור גיל 7 (ויותר) ילד רואה את העולם רק מתוך ההתנסות האישית והעולם האישי שלו. בנקודה הזו הוא נפתח לאט לזוויות ראייה שונות משלו, להבנה של תמונה רחבה יותר מזו של עולמו. עד אז מרבית החשיבה שלו יותר אינטואיטיבית ואגוצנטרית (מבוססת עצמי) והידע שלו מבוסס פעולה. 

בוגר מתפקד ואחראי לעצמו ולסביבה הוא אחד התוצרים אליהם צריכה לשאוף מערכת החינוך וגם אנחנו כהורים. כדי לייצר אצל בוגרים אחריות חברתית, או תחושת מחויבות לרווחתו של האחר, יש צורך ללמד מודעות, רגישות ואכפתיות ובשנים הראשונות (וגם אחרי), הן בעיקר נעשות בתיווך שלנו ההורים ושל מערכת החינוך. זה אומר שהדרך לטפח את הבוגרים האחראיים הללו מחייבת מודעות שלנו ומתן תשומת לב לאופן בו אנחנו רוצים "לחנך". 

אנחנו יכולים לדבר על "כישורי חיים", אבל אין כאן מתכון שאם נתרגל אותו הוא יעבוד - משום שאין מתכון לחיים. לצייד ילדים בכלים שיסייעו להם בעתיד ניתן באמצעות חינוך עקבי שאינו מנותק מערכים. הדרך לפתח אחריות חברתית כוללת מודעות עצמית, יכולת לנהל מערכת יחסים, חשיבה ביקורתית ועצמאית, סבלנות, ויסות רגשי, תפיסת צדק ושוויון, מוסר, אתיקה, רגישות לאחר ועוד, וכל אלה דורשים התייחסות קבועה ומתמדת שלנו כהורים ושל מערכת החינוך. אגב, אם תשימו לב, [כפי שציינתי בעבר](/family/homeschooling/2020-12-15/ty-article/.premium/0000017f-f8d5-d460-afff-fbf7437a0000), מדובר במה שבעולם התעסוקתי קוראים לו "כישורים רכים", והחשיבות שלהם הולכת וגדלה משנה לשנה. 

TEDx Talksאם נחשוב על זה, הדגש שאנחנו כהורים נותנים להישגים אישיים ולאינדיבידואליזם חשובים, אבל בלי דגש הפוך שכולל הכרה והכלה של אחרים ובלי התייחסות חברתית, אנחנו מראש מתווים להם דרך שלא במודע להסתכל קודם כל על עצמם ולשאוב ערך רק מעשייה שלהם, כשבעצם בחיים אנחנו זקוקים לא פחות גם לעשייה של האחר, בין היתר גם כדי להעצים את הרווח שלנו - אבל לא רק. 

במידה רבה הקורונה חושפת גם את הבעיה שלנו כחברה של אינדיבידואליסטים: מי שבטוח שהוא "פתית שלג" ייחודי, לא יירתם למאמץ לאומי כי אחרים צריכים והוא פטור מעצם ייחודיותו. ההיענות למאמץ שהוא לאומי מחייבת חברה שבה הפרטים רואים מעבר לעצמם; היענות שאינה מתוך קונפורמיזם, או עדריות, אלא מתוך הבנה שההצלחה תלויה בך ובלקיחת האחריות שלך כמו בכל אחד אחר. בתחילת הסגר הראשון מצאתי את עצמי מסבירה לקטינא מדוע הוא לא יכול להצטרף לפעילות בה לקחו חלק יותר ילדים מהמותר כשהורים אחרים מסכימים, דרך פרישת ההיגיון שעומד מאחורי זה. הוא הבין למרות הקושי. 

זה תופס תמיד ולא רק בזמן קורונה - אם כהורים אנחנו שמים דגש על הישגים אישיים, אנחנו מפספסים את הנקודה, כשאנחנו מוסיפים דגש חברתי, אמפתי ומכיל, אנחנו מעודדים תפיסה חברתית יותר. למשל אם הילדה משחקת כדורסל אבל נחמיא לה רק על סלים ולא על אסיסטים, או אם נשאל איך היא היתה ולא נשאל על הקבוצה, אנחנו מעודדים את ההישגים שלה - אבל מוותרים על חשיבות הקבוצה ומעבירים מסר בו ההישגים האישיים חשובים יותר. 

מתחילים עם זה כמה שיותר מוקדם, מתוך ההבנה שהדוגמה האישית שלנו היא הדרך הראשונית שלהם להכיר את העולם. ילד שגדל עם הורה שאומר שלום לשומר בכניסה או תודה לקופאית או לכל נותן שירות, לא יגדל להתעלם מהשומר או נותן השירות, הם לא יהיו שקופים עבורו. ילד שלומד לשאול מה שלום החברים שלו, לכתוב לכל אחד מילדי הכיתה כרטיס ברכה ביום ההולדת, לפרגן או לעזור לחבר, הוא ילד שבאופן בלתי מודע אנחנו מרגילים אותו להיות רגיש יותר לאחר. למשל אם נבקש מילד לסדר את החדר שלו וכשהוא אומר שאין לו כוח נציע עזרה, הוא ילמד את חשיבות העזרה, או הצעת העזרה. 

הדרך שבה אנחנו מתווכים לילד את המקום שלנו בחברה סוללת לו את הדרך לא רק להטמיע מיומנויות, אלא גם להבנת מקומו בתוך מארג חברתי. אם נדע להראות לו את השוני ולא רק את הדמיון, נתווך לו את הרב-גוניות של החיים. הוא ידע להתייחס לדומה ולשונה באותו אופן מכבד, ומתוך ההבנה שכולנו חלק מחברה גדולה ומאוד מגוונת ושרק אם נדע להכיל את השוני, נוכל גם לראות מציאות מורכבת יותר, ממש כמו שהיא באמת, ולהיות מסוגלים להתמודד איתה. 

*מוזמנים לשלוח שאלות ונושאים לדיון למייל [LegadelBabait@gmail.com](mailto:LegadelBabait@gmail.com)*

לחצו על הפעמון לעדכונים בנושא:
------------------------------

* [חינוך](https://www.themarker.com/ty-tag/0000017f-da2f-d494-a17f-de2f87270000)
* [הורות](/ty-tag/parenthood-0000017f-da26-d938-a17f-fe2ebef50000)