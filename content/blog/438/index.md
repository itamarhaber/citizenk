---
date: 2018-09-13 17:04:00+03:00
description: ???
source: https://www.haaretz.co.il/food/cookingwithkids/2018-09-13/ty-article/0000017f-f8f8-d460-afff-fbfebe480000
tags: בישול
title: סלט מבית אמא לכיפור
---

במשפחה הייקית של אמי, ההרינגסאלאט בסעודה המבריאה אחרי יום כיפור היה קבוע, נהיר וברור בערך כמו הידיעה שמחר תזרח השמש. סלט ההרינג המעט מוזר שכולו ניחוחות נורדיים הוא מסורת של "הגויים" בשנה החדשה ואומץ במשפחתי באהבה מי יודע מתי. הוא מושלם לכיפור כי לילה במקרר (ואפילו יותר) עושה לו רק טוב, מוציאים אותו כשחוזרים מבית הכנסת ועד שמסיימים את התה הראשון עם [הטורט שני צבעים](/food/cookingwithkids/2016-11-14/ty-article/0000017f-f8ba-d318-afff-fbfb9a120000), הטמפרטורה שלו מושלמת וכל מה שנותר הוא לפרוס (אל תספרו לי על לבצוע, זה קיינה חינוך). 

מעולם לא התפתיתי לטעום את הסלט הזה בנערותי, אף פעם לא אכלתי את זה של סבתי, זה היה נראה לי מוזר לאכול הרינג גם בלי תפוחי עץ ומלפפונים חמוצים. לא עזרו מצמוצי העונג הקטנטנים של אף אחד. באיזשהו שלב אפילו התנדבתי להכין אותו, אבל אמא שלי או סבתא שלי היו טועמות. רק בהגיעי לגיל 40 החלטתי לטעום, ככל הנראה בהשפעת הבנזוג ולא נותר אלא לבכות את כל ההרינגסאלאט שסבתי הכינה ולא העזתי לטעום. 

מאז שעזבתי את בית אמי אני לא צמה ביום כיפור, אבל ההרינגסאלאט הוא מסורת שהתחלתי לשמור בעיקר להנאת הבנזוג. מיותר לציין שהילדים שלנו לא אוהבים את הסלט, שזה אומר שהם אפילו לא טעמו, אבל שטויות עד שהם יהיו בני 40 יש המון זמן. 

**Heringssalat סלט הרינג** 

 עברו לתצוגת גלריהסלט הרינגצילום: קרן הבר **מה?** 

3 נתחי מטיאס הרינג (מחושב לפי נתח דג הרינג 1 לאדם, כ- 100 גרם האחד) בכבישה עדינה, אם ההרינג מלוח מאוד, מומלץ להשרות אותו במים קרים כשעה לפני ההכנה, דג מלוח מדי פוגם בטעמי הסלט 

1 תפוח (עדיף ירוק) 

1 בצל סגול (אפשר לבן) או 3 בצלצלי שאלוט 

3 מלפפונים חמוצים במלח קטנים-בינוניים 

3 גבעולי בצל ירוק 

1 מכל שמנת חמוצה 

2 כפות מיונז 

מלח, פלפל, אפשר גם עלה דפנה 

**תוספות אופציונאליות:** 

חצי כפית חרדל 

1 סלק קטן מבושל וקצוץ דק או מגורר גס 

חופן אגוזי מלך קצוצים 

100 גרם נקניק מעושן (כי אם כבר סוף צום) 

חופן שמיר קצוץ 

1-2 ביצים קשות קצוצות 

להחליף את המלפפונים החמוצים בקורנישונים 

להחליף את השמנת ביוגורט 

**איך?** 

 עברו לתצוגת גלריהסלט הרינג צילום: קרן הבר מערבבים בקערה את השמנת והמיונז 

**ועכשיו חותכים:** 

קוצצים דק את התפוח, הבצל, המלפפונים החמוצים והבצל הירוק. 

חותכים את הדג לקוביות בגודל של כ- 0.5 ס"מ, אבל לא יותר גדול מביס ממוצע. 

מוסיפים את הדג והירקות לתערובת השמנת והמיונז ומערבבים, מתבלים, מערבבים, טועמים ובודקים תיבול. אפשר לאכול מיד, אבל כל הטעם הוא אחרי לפחות לילה אחד (אבל למה לא שניים?) במקרר. הסלט הכי טעים בטמפרטורת החדר, לכן יש להוציאו מהמקרר לפחות שעה לפני ההגשה.