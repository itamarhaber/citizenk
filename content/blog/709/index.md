---
date: 2016-05-15 11:49:00+03:00
description: ???
source: https://www.haaretz.co.il/blogs/karenhaber/2016-05-15/ty-article/0000017f-f8ec-d318-afff-fbef38230000
tags: דעות
title: הספק אינו נעים, אך הוודאות אבסורדית
---

באזור הדמדומים הפוליטי הנוכחי, שבו עדיין לא ברורה סוגיית התרחבותה של הקואליציה ו[אם יצליח יצחק הרצוג להעתיק את מושבו](/news/politi/2016-05-15/ty-article/.premium/0000017f-e5f9-df2c-a1ff-fff94c660000) אל שולחן הממשלה, שם קולו יוסיף להיבלע, התבהרה תמונה אחת – בלא מודעות עצמית הרצוג גימד את עצמו מרצון בפני בנימין נתניהו. בין אם יצליח הרצוג לאסוף את רסיסי מפלגתו ולהתיישב בקואליציה, או אם יוסיף להיחתך מהם באופוזיציה, את הלגיטימציה לנתניהו הוא כבר נתן, וגם גזר את דינה של מפלגת העבודה למות. בעצם הנכונות להיכנס לקואליציה הוא מוכיח, למי שעוד צריך הוכחה וכאלה נותרו מעטים, כי אינו ראוי לכתר שאחרים קשרו לו – הסיכוי למהפך פוליטי, זאת אומרת בהנחה שאותה הגברת בשינוי אדרת נחשב מהפך שלטוני. בפני מי ששקל לבחור בו בשל עמדותיו המרכזיות עומדות שתי אפשרויות טובות יותר – נתניהו או יאיר לפיד – ואף אחת אינה טובה במיוחד. 

מתוך המדמנה הפוליטית העכורה עולה באופן ברור שתם עידן מפלגת העבודה בגלגולה כמחנה הציוני והגיע זמנה של מפלגת שמאל-מרכז חדשה. הצורך במפלגה כזאת הוכח כבר מזמן והתנהלותו של הרצוג היא רק בגדר עוד הוכחה לקיומו. עת הרצוג מנטרל את מה שנותר ממפלגת השלטון לשעבר, ציבור השמאל-מרכז הישראלי יוכל סופסוף להשתחרר מתוך גופתה המפרכסת של המפלגה, שאיבדה לחלוטין את דרכה במשחקי הכס נוסח נתניהו. למעשה, כל הכלים כבר ערוכים למהלך כזה עם חברי הכנסת של העבודה שמזמן הבינו שעליהם לחפש בית אחר, מרצ ואנשי חד"ש שיכולים להקים מפלגה מעורבת רחבה דיה כדי להכיל את המחנה הדמוקרטי. אבל ספק אם מהלך כזה, שיכול להביא למהפך אמיתי, יראה פה אור. 

 עברו לתצוגת גלריהמתוך הסרטון בו הזהיר נתניהו מפני "ערבים נוהרים לקלפיות"צילום: צילום מסך מתוך הסרטוןהרצוג עשה מה שלא הצליח לעשות שום יו"ר אופוזיציה ישראלי מעולם – הוא סייע להוצאת הספק מהלקסיקון הפוליטי של ישראל, בשיתוף פעולה עם ראש הממשלה. תהא דעתכם אשר תהא על שבע השנים שבהן מכהן נתניהו כראש ממשלה, אין ספק שהצלחתו הגדולה ביותר היא ביטול הספק מהתודעה הציבורית. את הגושפנקה לכך קיבל לא רק משותפיו לקואליציה, אלא גם ממי שהיה אמור להיות יריבו באופוזיציה. כל המעלה שאלה ספקנית כבוגד החשיבוהו, הוקיעוהו בציבור וראו בו נטל על משא ההסברה המונח על כתפינו. כאלה הם השמאלנים, [בית המשפט העליון](/news/politi/2016-04-08/ty-article/.premium/0000017f-f698-d887-a7ff-fefc174a0000), הערבים וגם פרסונות מזדמנות כמו [שר הביטחון](/magazine/tozeret/2016-03-30/ty-article/.premium/0000017f-f4b3-d47e-a37f-fdbff7680000), [הרמטכ"ל](/opinions/2016-02-26/ty-article-opinion/.premium/0000017f-e0b5-d7b2-a77f-e3b7349d0000) ו[סגן הרמטכ"ל](/news/politics/1.2937286). אם עוד ניתן היה לקוות כי האופוזיציה, על כליה המדולדלים בתוך כנסת מחוסרת שיניים תשכיל לייצר ספק, בא הרצוג וסתם את הגולל – אין ספק. 

זה שבע שנים שנתניהו מתמחה בלומר את מה שהציבור רוצה לשמוע והדבר היחיד שהצליח לעשות הרצוג מספסלי האופוזיציה זה לאמץ את הז'רגון. ישראל צודקת, אין פרטנר, עכשיו לא הזמן וזה אנחנו מול כל העולם. די לכולנו להתחמם מול מדורת השבט ולהרגיש את השייכות הקמאית המחברת בין בניו של עם הנצח. אלא שקיומן של סיסמאות רטוריות ואף אבסולוטיות מעיד בעיקר על הצורך בשכנוע העצמי. אחרי קמפיין הפחדה של שנים בניצוחו של ראש ממשלה מקים החזון "לנצח נאכל חרב", עת מסביב יהומו חיות הטרף, אין פלא שהציבור נתפס לקלישאות אבסולוטיות המעידות על צדקתו, בגדר עם בהתחפרותו ישכון. 

 עברו לתצוגת גלריההפגנת תמיכה באלאור אזריה. כיבוש? פלסטינים? מוסר? בישראל בת ה-68 אין מקום לספק או לשאלותצילום: מוטי מילרודכיבוש? פלסטינים? מוסר? בישראל בת ה-68 אין מקום לספק או לשאלות, אלה הגיגים של תומכי חמאס מורעלי שנאה עצמית, מפיצי תועבה אסורה. מה שנתניהו מאכיל את הציבור נועד למנוע כל ספק. אלא שהכוח המניע את העולם, את הפוליטיקה, את התגליות הגדולות, את ההיסטוריה, הוא הספק. ההיסטוריה מעידה כי הנאורות מטיבה היא היכולת להכיל מחשבות אחרות, גם אם אינך מחזיק בהן. אדרבה, הידיעה כי יש החושבים אחרת היא זו המייצרת איזון ומאפשרת לאתגר עוד יותר את הלוגיקה ואפילו את האמונה. או כפי שהיטיב לנסח וולטר, "הספק אינו מצב נעים, אך הוודאות היא מצב אבסורדי".