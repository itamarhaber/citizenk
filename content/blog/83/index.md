---
date: 2021-09-07 13:11:00+03:00
description: ???
source: https://www.haaretz.co.il/family/homeschooling/2021-09-07/ty-article/.premium/0000017f-f8b2-d2d5-a9ff-f8beeb3f0000
tags: חינוך
title: לחגוג את החגים היהודיים כראות עינינו
---

אי אפשר לברוח מנושא החגים אם אתם משפחה יהודית במדינת ישראל, גם אם חילונית ואתאיסטית במיוחד. הם שזורים בנוף החיים ברמה הלאומית, הקהילתית-מקומית והמשפחתית, ולפיכך זה לא מפתיע אף אחד שרוב הציבור היהודי חוגג את החגים בצורה מסורתית. פרשנויות חילוניות לחגיגת החגים היהודיים הן לא דבר נפוץ, ולרוב פרשנות כזו, מצריכה מאמץ אישי.

אני מודה שעד שנולדו הילדים, הנושא הזה לא ממש הטריד אותי. החגים נעשו במסגרת משפחתית והקשר למסורת היה בעיקר קולינרי, כלומר - כלל מאכלים קבועים ומשפחתיים לכבוד החגים. לעומת זאת, השנה היחידה בה בילה הבכור בגן הותירה יבול לא אכזב של יצירות בנושא החגים, פרי ניסיונן של הגננות והסייעות שניסו להתאים את היצירות לגילם של הילדים והפגינו את מיומנותן בהדפסה, כמו גם בהכנת "בסיס" ליצירות, והרי שום דבר מזה לא ממש נתן ביטוי ליצירתיות של הילד או להבנה שלו את החגים.

זה לגמרי נראה לנו טבעי, משום שככה גדלנו בעצמנו. במרבית הגנים ובתי הספר באה לידי ביטוי גישה מאוד מובנית, מבוססת מסורת, דת ולאום, שנותנת ביטוי לצורת ההתייחסות "הרצויה" לחגים, תוך יציקת אלמנטים כמו "חיזוק הזהות היהודית", ו"ערכי משפחה". רוח זו מתאימה אולי למרבית הציבור היהודי בארץ, אבל האינדוקטרינציה הזו גם עשויה להפריע ללא מעט אזרחים יהודים אחרים, שרוח היהדות עבורם היא פרוגרסיבית יותר או חילונית במהותה. אנחנו כהורים גם לא באמת חושבים על זה, אלא מקבלים את מה שיש ובבית משלימים (או שלא) את כל מה שחסר בעינינו, או מוסיפים את המסורות המשפחתיות, לפעמים גם סיפורים משפחתיים. 

חינוך ביתי נותן להורה, ובעצם לבני המשפחה כולם, לחגוג את החגים ולהתכונן אליהם כראות עיניהם ובמסגרת המסורת המשפחתית הקיימת או המתהווה. יש בכך לא מעט חופש ללמידה שמתאימה יותר למשפחה בהתאם לאמונתה וערכיה. עבורי, כאישה חילונית, התאפשר בדרך זו לקחת את החגים לכיוון שנוח לי לחיות איתו והוא די רחוק מזה של המערכת.

גם בנושא החגים, כמו בכל תחום החינוך הביתי, אין "מתכון" של איך עושים את זה, והבחירה איך להתייחס לחגים היא מאוד אישית ומשפחתית. זה לא פשוט לסלול את הדרך המשפחתית לציון חגים, או אם בכלל לציין ואיך, מכיוון שההחלטה כיצד לציין את החג ומה ללמד או לחוות נופלת ברובה על ההורים. לכן, יש חשיבות גדולה למקום של החגים בתפיסה האישית כי היא זו שתסלול את הדרך לאופן שנכון עבורכם לחגוג את החג.

איך נעשה לנו חג?
----------------

יש לא מעט היבטים לחגים היהודיים ומקום לפרשנות, וכמובן שגיל הילדים הוא לא פחות חשוב להחלטה איך להיערך עם הילדים לקראת החגים. בגלל שהחגים תופסים מקום כל כך גדול במערכת החינוך, עבור מרבית ההורים זה הבסיס עליו נשענים כשרוצים ללמד על החגים. אלא שבהתבוננות מחודשת, בטח למשפחות חילוניות, פתאום עולות השגות, דברים שנראים במבט שני מאוד לא מתאימים.

שירים, שהם אחד המאפיינים של חגים רבים, הם דוגמה מצוינת. קחו למשל את "מעוז צור", שלא מעט אנשים שרים בחנוכה. עם יד על הלב, זה שיר זוועתי. כשחשבנו על כך בנה עם הילדים שלא מתאים לנו לשיר שיר כזה, אז הפסקנו והשמיים לא נפלו (אגב, זה לא משנה את העובדה שהם מכירים את השיר מלא מעט מעמדי הדלקת נרות משפחתיים מורחבים).

יש לא מעט שירי חג שהם חגיגה אחת גדולה ומשמחת, ומצד שני יש שירים, וחנוכה כאמור הוא דוגמה מובהקת, שיש בהם מסרים די נוראיים ויותר מזה כאלה שלגמרי מתנגשים עם תפיסות הומניות ודמוקרטיות. במקרה הזה אפשר לשנות את המילים ולתת מילים חדשות, או ללמד את השירים בהסתייגות או מתוך ראייה ביקורתית, או פשוט לא ללמד אותם או ללמד שירים חדשים.

אם רוצים לתרגל נתינה ברוח החג, לקראת החגים (ולא רק) אפשר (ואפילו רצוי) להתנדב עם הילדים לפעילויות בתוך הקהילה או באחת העמותות הפעילות. יש מגוון דרכים להתנדב ולשלב את הילדים ודרך זה להעביר המון מסרים חשובים.

אפשר ללמוד מנהגים, לחקור מנהגים משפחתיים, ליצור מנהגים חדשים (אנחנו למשל יצרנו בפימו את כל הברכות לראש השנה, וככה הילדים למדו על הברכות השונות ואפילו המציאו ברכות משל עצמם. את ההצלחה שחזרנו באותה שנה גם על צלחת הסדר).

מרבית החגים מבוססים על טבע וחקלאות, מה שמאפשר לא מעט פעילות, חשיבה, התנסות ולמידה בהתאם למה שמתאים לכל משפחה. הם גם מאפשרים בגילים מבוגרים יותר לדבר על היסטוריה וארכיאולוגיה ומשם לדבר על נרטיבים ומיתוסים, לערוך דיון ביקורתי, לקרוא מקורות ולאפשר פרשנויות. 

החגים הם תמריץ מצוין לתרגולי מיומנות באמצעות למשל תשבץ או תפזורת, או בכלל להקניית ידע כללי. למשל שבועות כחג מתן תורה יכול להוביל לפתיחת אטלס כדי למצוא את ההר שמזוהה היום כהר סיני, או להוות הזדמנות נהדרת למשל לדבר על מדבר, או על ארכיאולוגיה. שזירת פרחים היא מיומנות נפלאה, כתיבת ברכות לחגים, הכנת משלוחים לאחרים ולא רק בפורים. 

רעיונות קונקרטיים לאופן בו ניתן ללמוד עם הילדים לקראת החגים אפשר למצוא ברשת ולהתאים את הדברים לרוח המשפחה. למעשה ההתמודדות עם החגים מזכירה לנו שאנחנו לא יודעים הכל, וזו יכולה להיות עוד הזדמנות נפלאה ללמידה משותפת. למשל, לדבר על העובדה שבעצם כל חגי תשרי מסכמים שנה קודמת, אפילו ברמה החקלאית (סוכות הוא חג האסיף) ומה זה אומר.

למתבונן מהצד אולי נראה שיותר פשוט בלי כל כאב הראש הזה, אם בלאו הכי אפשר לקבל את הכל במערכת. בעיניי זה בדיוק המקום שבו ההורות יוצאת נשכרת מחינוך ביתי יותר מאשר מהמערכת; ראש השנה וחגי תשרי הם חגים מצוינים לדבר על משמעות, על המקום שלנו בעולם, על משמעות בחינת המעשים שלנו והיכולת לתקן, לסלוח ולשנות, במקום לדבר על דין בפני בורא עולם וחתימה על ספרים עלומים בבית דין של מעלה.

כשאנחנו חושבים מה אנחנו רוצים שהילדים שלנו ידעו על חגים יהודיים, מה אנחנו רוצים שהם ייקחו איתם הלאה, בין אם הם בבית ובין אם לאו, אנחנו צריכים לשאול את עצמנו לא מעט שאלות. התשובות בוודאי יהיו שונות מאדם לאדם, אבל זו בדיוק הנקודה - גם בתוך המסורת לשאול שאלות ולחשוב ולבדוק בעצמנו. לא הכל כתוב מלמעלה, בוודאי למי שאינו מאמין - ומי שאינו מאמין, גם בדרך כלל שואל שאלות. חגים זה זמן מצוין לחשוב על השאלות האלה, גם אם לא בהכרח מגיעים לתשובות.

*מוזמנים לשלוח שאלות ונושאים לדיון למייל [LegadelBabait@gmail.com](mailto:LegadelBabait@gmail.com)*

לחצו על הפעמון לעדכונים בנושא:
------------------------------

* [ילדים](https://www.themarker.com/ty-tag/0000017f-da2d-dea8-a77f-de6faed60000)
* [חגים](https://www.themarker.com/ty-tag/0000017f-da29-d938-a17f-fe2befce0000)
* [הורים](/ty-tag/parents-0000017f-da26-d432-a77f-df3ff15e0000)
* [הורות](/ty-tag/parenthood-0000017f-da26-d938-a17f-fe2ebef50000)