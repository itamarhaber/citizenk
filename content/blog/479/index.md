---
date: 2018-04-01 16:25:00+03:00
description: ???
source: https://www.haaretz.co.il/blogs/karenhaber/2018-04-01/ty-article/0000017f-f8f0-d887-a7ff-f8f481660001
tags: דעות
title: ביקורת על ישראל היא התגלמות הפטריוטיות
---

בניגוד לטענתו של שר הביטחון אביגדור ליברמן, הדרישה לחקור את הרג המפגינים בעזה [אינה ייצוג של אינטרסים פלסטיניים](/news/politics/2018-04-01/ty-article/0000017f-e187-d804-ad7f-f1ff61e60000), אלא ייצוג של האינטרסים הישראלים. הטלת ספק היא הדרך היחידה להבטיח ביטחון והתנהלות נכונה, והדרישה שישראל תבחן את מה ש[התרחש בעזה ביום שישי האחרון](/news/politics/2018-03-29/ty-article/.premium/0000017f-e109-d38f-a57f-e75b33760000) היא שמירת האינטרסים של ישראל. הדרך למנוע את ערעור הלגיטימיות של צה"ל וישראל עוברת דרך בחינה וביקורת. העובדה שקיימת התאמה כמעט מלאה בין מי שחוזר על המנטרה ש"צה"ל הוא הצבא המוסרי בעולם" ומי שטוען שאסור לחקור את האירועים - לא מפתיעה כלל ועיקר, בדיוק בשל הסיבה שחקר הטענות עשוי גם לערער על התפיסה. אלא שמי שמעוניין שצה"ל ישמור על שמו הטוב (יחסית) חייב להבין שהדרך לשם היא אך ורק על ידי חקירה אובייקטיבית. 

ההפגנה ביום שישי ליד הגדר בעזה, שנועדה לייצר סוג אחר של מחאה פלסטינית, ככל הנראה לא תהיה האחרונה. אם ישראל תוסיף לנהוג כך גם בהפגנות הבאות, זו תהיה היא שתוסיף לאבד נקודות בזירה הבינלאומית וזה החמאס שיצבור נקודות על חשבונה ובסופו של דבר רק יביא להידרדרותה של ישראל מבפנים ומבחוץ. כך שבניגוד גמור לטענות ליברמן, הקריאה לביקורת ובחינה היא המעשה הפטריוטי והיא אינה הזדהות עם מטרות החמאס. ואילו דווקא דרכו של ליברמן משחקת לידי החמאס ופוגעת בתדמיתה של ישראל. 

הטענה כי החמאס מתנהל בציניות ומשתמש באוכלוסייה אזרחית כמגן נכונה ונוראית, אבל העובדה שישראל לא נוקטת בשיטות אחרות רק משחקת לידיים של ההתנהלות הבזויה הזו. זה בלט מאוד במבצע "צוק איתן" וכך גם ביום שישי האחרון. החמאס הבין שמדובר בקלף מצוין כי ישראל משחקת לידיים שלו, ולמעשה מקבלת את כללי המשחק ומוכנה לפגיעה היקפית אזרחית רחבה. אלא שכאן ישראל שוגה, גם מבית וגם מחוץ כי במשחק הזה ישראל יוצאת וידה על התחתונה גם ברמה המוסרית וגם ברמה הבינלאומית. 

מאבק מול ארגוני טרור אינו פשוט, והטקטיקות בהן נוהג ארגון טרור הן בהתאם לסטנדרטים של ארגון טרור ושלא סטנדרטים המתאימים למדינה, אלה שני מישורים שונים לגמרי. בניגוד לארגון טרור, מדינה צריכה לשמור על סטנדרטים שארגון טרור אינו מחויב להם. זה לא עניין של אשמה, זה עניין של אחריות המדינה לאזרחיה ולקיומה העצמאי. ההכחשה הישראלית לאחריותה למצב היא שערורייתית ברמה הפנימית והבינלאומית. מחד, אנחנו מסרבים לקבל את היותנו כובשים ומאידך, לא משנה איך נקרא למצב, יש כאן כיבוש של אוכלוסייה אזרחית שישראל מונעת את עצמאותה, את תקוותה ואת [האפשרות שלה לחיות בכבוד](/news/politics/2017-07-21/ty-article/.premium/0000017f-e594-d62c-a1ff-fdffae2f0000). 

 עברו לתצוגת גלריהשר הבטחון אביגדור ליברמן. העובדה שהוא שר הביטחון היא כתם על ישראל וההוכחה שפנינו הרחק מדמוקרטיהצילום: מארק ישראל סלםלא קל להיות המבוגר האחראי, אולם אחרי 70 שנות עצמאות לא להבין שזה התפקיד של ישראל - זו הפקרות, לא פחות. עזבו את הפלסטינים, זוהי הפקרות של הביטחון הישראלי ושל עתיד אזרחי המדינה. 

ביקורת אינה רק זכות שניתנת לאזרחים במדינה דמוקרטית, אלא מעשה פטריוטי של ממש. כי רק אהבה שמבחינה בפגמים ובטעויות היא אהבה שרוצה בשיפור ובשינוי לטובה. בסופו של דבר, פטריוטיות אינה נסמכת על הסכמה בנוגע למדיניות, מדיניות היא עניין של תפיסה, פטריוטיות היא ההסכמה על ערכים משותפים ויש הסכמה על ערכים משותפים – הדמוקרטיה היא הביטוי של הסכמה זו. כשליברמן טוען ש[מרצ אינה חלק ממדינת ישראל](/news/politics/2018-04-01/ty-article/0000017f-e187-d804-ad7f-f1ff61e60000) זו נורה אדומה ומסוכנת. דעותיה השונות של מרצ לא מוציאות אותה מהכלל ודבריו של ליברמן הם הפגיעה בדמוקרטיה ולכן מסוכנים. 

דפי ההיסטוריה מלאים בסיפורים על אומות מופלאות שנהרסו בגלל היבריס, בגלל חוסר הרצון לראות בפגמים, בגלל הצורך להאדיר את המדינה ומעשיה וההתייחסות לפעולות המדינה כיישום בלעדי של אהבה למולדת. תחושת הכוח משחיתה, פעמים רבות ניתן לבלבל בינה ובין צדק וזה בדיוק מה שקורה כרגע בישראל, מי שעיוור לזה הוא זה שפוגע בדמוקרטיה, הוא מי שמוכן להוציא אנשים מהכלל רק בשל ביקורת. העובדה שאחרי 70 שנות עצמאות ישראל אינה יכולה להכיל ביקורת היא הכרסום במפעל הציוני. ליברמן הוא תעודת עניות של מדינת ישראל והעובדה שהוא שר הביטחון היא כתם על ישראל וההוכחה שפנינו הרחק מדמוקרטיה. ישראל לא צריכה לפחד מדרך ארוכה, רק מהדרך שבצדה השלט "צאתכם לשלום מדמוקרטיה".