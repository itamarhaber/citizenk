---
date: 2019-07-15 09:26:00+03:00
description: ???
source: https://www.haaretz.co.il/blogs/karenhaber/2019-07-15/ty-article/0000017f-f8ac-d318-afff-fbef1dca0000
tags: דעות
title: להמיר את רפי פרץ
---

רפי פרץ מאמין באלוהים. בעיניי, אלוהים הוא יציר דמיון אנושי ועם זאת אין לי בעיה אישית עם מי שמאמין בו ברמה הדתית או המטאפיזית. אמונה באלוהים היא בחירה לגיטימית גם אם אין בה שום היגיון בעיניי, היא חלק מזכותו של כל אדם להגדיר את עצמו, ערכיו ואורח חייו. 

רפי פרץ [מאמין בטיפולי המרה להומואים](/news/education/2019-07-13/ty-article/0000017f-e189-d75c-a7ff-fd8ddc700000). אלה, מוגדרים "טיפול" לשינוי הנטייה המינית מהומוסקסואליות להטרוסקסואליות באמצעות גישות שונות לשינוי התנהגותי, שיחות, קבוצות תמיכה ואף תרופות מתוך האמונה שהנטייה המינית אינה ביולוגית אלא התנהגות נרכשת שניתן "לתקן". מעבר להוכחות המדעיות שהומוסקסואליות הינה מולדת, מחקרים מוכיחים שטיפולי המרה לא רק שאינם יעילים אלא גורמים נזק, בעיקר נפשי. זו הסיבה שבמדינות רבות "טיפולים" אלה אסורים על פי חוק. משרד הבריאות שלנו פרסם אזהרה לגביהם עוד ב-2014. 

רפי פרץ יכול בהחלט להחזיק בדעה שהומוסקסואליות היא בעיה שיש לתקן. אבל מי שמחזיק באמונות חסרות בסיס שפוטנציאל הפגיעה שלהם בנוער הוא עצום, לא יכול להיות שר חינוך. אין שום דבר שיש "לתקן" במי שנטייתו המינית אינה הטרוסקסואלית, הוא "תקין" בדיוק כך, ותפקידה של המערכת לא רק לקבלו אלא לתת לו את כל הכלים לשמור על זהותו. יותר מזה, תפקידה של המערכת הוא ליצור חברה מכילה ולא חברה עם תכתיבי "נורמליות" בשם דת כזו או אחרת. 

רפי פרץ, [מקבל ככל שיטען שהוא](/news/elections/2019-07-14/ty-article/.premium/0000017f-e0ff-d9aa-afff-f9ff97360000), רואה בנוער הלהטב"קי נוער מקולקל. לכן הוא מאמין שניתן לבצע טיפולי המרה בתלמיד/ה בעל/ת נטייה מינית שאינה הטרוסקסואלית. הוא לא מוכן להכיר בכך שההומוסקסואליות היא אנושית ובוודאי שאינו מכיר בכך שהיא צריכה להיות מקובלת בדיוק כמו ההטרוסקסואליות. את המסר לפיו יש "לתקן" הומוסקסואליות אסור שמערכת החינוך, או המדינה, יכילו. לא ניתן להיות איש חינוך מודרני והומני ולראות בטיפולי המרה אפשרות. נטייה מינית אינה עניין של החלטה או התנהגות נרכשת. אם יש משהו שצריך להמיר הוא את מינויים של אנשים לא מתאימים לתפקיד שר החינוך. דהיינו, להמיר את פרץ. 

ציוצו של ראש הממשלה, האחראי על מינויו של פרץ, כאילו דבריו של שר החינוך אינם משקפים את עמדת הממשלה וכי הוא "הדגיש בשיחת ההבהרה עמו שמערכת החינוך הישראלית תמשיך לקבל את כל ילדות וילדי ישראל באשר הם, ללא שום הבדל של נטייה מינית" - אינה מספקת ואינה משנה את תפישת עולמו של פרץ. כשההנחה הבסיסית של השר היא שתיקון נטייה מינית היא אופציה, אז שר החינוך אינו אופציה. 

התבטאותו של רפי פרץ היא הזמן עבור מורים, יועצים, מנהלים, גננות, הורים לתלמידים והתלמידים עצמם, לצאת לרחובות ולהפגין. עבור הילדים, עבור המדינה ועבור החברה שבה אנחנו רוצים לחיות. זה הזמן שכל בתי הספר יוציאו מהדורת סמלי בית ספר בצבעי הגאווה, לאמץ, לחזק, לשתף, להכיל ולעשות כל פעולה שתוכיח שגם אם המדינה רוצה להחזיר אותנו אחורה - אנחנו לא ניתן. 

בעידן הגלובלי שבו אנו חיים, החינוך מוכרח להתבסס על פתיחות וערכים אוניברסליים כדי להישאר רלוונטי. מה שצריך לתקן הן תפישות עולם חסרות בסיס, שמרניות ומפלות. והנה לכם עוד הוכחה כמה אבסורדי הוא השילוב של דת ומדינה. את רפי פרץ לא צריך לתקן. שיוסיף להחזיק בדעותיו החשוכות. את רפי פרץ צריך לפטר.