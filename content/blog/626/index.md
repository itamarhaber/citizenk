---
date: 2017-02-08 11:28:00+02:00
description: ???
source: https://www.haaretz.co.il/food/cookingwithkids/2017-02-08/ty-article/0000017f-f89c-d460-afff-fbfe4d740000
tags: בישול
title: שניצל וינאי והתוספת שגנבה את ההצגה
---

שניצל וינאי וגראטן תפוחי אדמה זה לא המצאה שלנו, זה עובד נהדר בכל העולם ואין אף אחד שלוקח על השילוב הזה קרדיט. מתכון ראשון לשניצל בקר נמצא דווקא בספר בישול גרמני משנת 1831. אפשר לדקדק ולטעון שמשהו בדומה לזה מופיע גם בספר בישול אוסטרי מהמאה ה- 18, אבל תכל'ס האם זה באמת חשוב? על שניצל וינאי, וינה קיבלה את הקרדיט, ואם כבר הגענו לזה, אז האיטלקים אוהבים לספר שהקרדיט בכלל שלהם וכל מה שהאוסטרים עשו זה יבוא אישי מאוחר, רק בשנת 1857. יש סיפור שהמלך טעם אצל הפילדמרשל יוזף רדצקי פון רדץ שהיה המושל של חבל לומברדיה, מנה בשם קוטלטה אלה-מילאנזה וביקש את המתכון לשף שלו. אין לזה באמת תימוכין. בין אם אין כאן שום דבר אוסטרי ובין אם כולו המצאה אוסטרית מימים ימימה, עדיין בווינה עושים אותו הכי טוב ועל זה בטוח מגיע להם קרדיט.

אמנם בישראל אמרת שניצל, אמרת שניצל עוף, אבל אין שום סיבה שלא לגוון, ואם כבר מגוונים, אז למה לא גראטן? אצלנו זה לגמרי תפס. תפס? גנב את ההצגה. בעבר היה נהוג בווינה להגיש אותו עם סלט תפוחי אדמה או פירה, מאז כבר ניתן להשיג אותו אפילו עם צ'יפס ובעצם עם כל שילוב של תפוחי אדמה. בנסיעתי האחרונה לגרמניה, נכנסנו למסעדה שמתגאה בשניצל הווינאי הטוב ביותר בפרנקפורט, היה נהדר, אבל הבכור שנשאר בישראל הרגיש מקופח. אז לא הרבה אחרי שחזרתי, נכנסנו למטבח.

זה ממש לא מפתיע שהילדים התאהבו בגראטן, מה שמפתיע זה שלקח להם כל כך הרבה זמן, אבל אנחנו לא מתלוננים. הם לא אומרים גראטן כמו צרפתים, למרות שבוגר "רנה קאסן" הביתי, הבנזוג שיחיה, מנסה בכל כוחו להעביר את מורשת המורה שלו לצרפתית. זה לא עובד, אבל אין סיבה לייאש אותו, אדרבא שימשיך. בינתיים אפשר להתחיל לבשל.

 עברו לתצוגת גלריההגראטן שגנב את ההצגהצילום: דרימסטיים**החומרים:**

**שניצלים:**

6 שניצלים מבקר (מהחלק שבין המותן לטוסיק, שייטל או סינטה עובדים נפלא) בעובי של כחצי סנטימטר

1 ביצה + כף מים

קמח

פירורי גריסיני

חמאה מזוקקת (אפשר גם שמן קנולה/סויה)

**גראטן:**

6-7 תפוחי אדמה בינוניים-גדולים

חמאה

מלח

1 מיכל שמנת מתוקה

100 גרם גבינות מגורדות (לא חובה)

 עברו לתצוגת גלריהמה זה חשוב מי המציא? שניצל וינאי בהכנהצילום: דרימסטיים**איך מכינים?**

**שניצל וינאי:**

למעשה את השניצלים כדאי לעשות כמה שאפשר יותר קרוב למועד ההגשה ולכן משאירים אותם לסוף.

לוקחים נתח בשר, משאירים אותו על הניילון של הקצב, או שמים ניילון נצמד מתחתיו, ממליחים ואז מכסים בניילון ודופקים בעזרת החלק החלק של פטיש שניצלים.

מקמחים את הבשר בעדינות עם האצבעות כך שהקמח יכסה את כולו, טובלים בתערובת הביצה, דואגים לכיסוי מלא, מוציאים ונותנים לעודף הביצה לטפטף ואז מכניסים לפירורי הגריסיני, מעסים את הבשר היטב ומכאן מעבירים ישר לטיגון בחמאה או בשמן, עדי שתהיה שכבה יחסית עמוקה של שמן או חמאה, כך גם השניצל יספח עוד פחות שומן. לטגן 2-3 דקות מכל צד ולהגיש.

**גראטן תפוחי אדמה:**

לחמם תנור ל- °180.

שוטפים את תפוחי האדמה, מקלפים אותם (לא חובה) ואז פורסים אותם לפרוסות דקיקות עד כמה שניתן.

משמנים תבנית (אנחנו משתמשים ב- 15X20) אפשר לפזר פירורי גריסיני לפני שידבקו לתבנית.

מניחים שכבה דקה של תפוחי אדמה, ממליחים ומניחים חתיכות חמאה דקיקות ושוב מניחים שכבה דקה, מלח, חמאה וחוזר חלילה עד לשורה העליונה.

שופכים שמנת לבישול מעל, אפשר לפזר גבינות, מכסים בנייר אלומיניום ומכניסים לתנור. אחרי כשעה ורבע, מסירים את נייר האלומיניום ונותנים לחלק העליון להשחים עוד כחצי שעה. 

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)