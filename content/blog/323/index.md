---
date: 2019-11-14 16:54:00+02:00
description: ???
source: https://www.haaretz.co.il/food/cookingwithkids/2019-11-14/ty-article/0000017f-f8f0-d318-afff-fbf3e2a70000
tags: בישול
title: 'ארוחה על מקל: אם כבר לאכול נקניקיות, אז רק ככה'
---

לא פעם, בדיוני אוכל בתקופת החינוך הביתי של הילדים, נשאלתי לאיזו אסכולת תזונה אנחנו שייכים. בין כל הצמחונים, הטבעונים, אוכלי ה-Raw, פלאו וכו' התשובה שלי היתה די יוצאת דופן: אסכולת האוכל הטעים. אני לא אדם של אידיאולוגיות ובטח לא באוכל. שילוב מזונות ומודעות תמיד נראה לי כמו הדבר הנכון לעשות. לא יכולה לחשוב על אוכל מוקצה אצלנו, איזון הוא חלק מכל הסיפור. 

הקו האדום היחיד הוא אוכל תעשייתי. זה לא נכנס אלינו הביתה ובטח שלא נקניקיות. במשך די הרבה זמן לא היו אצלנו נקניקיות. באיזשהו שלב שקלתי להכין בעצמי, ותכל'ס זה לא [ממש קשה להכין נקניקיות](/food/meat/2016-05-09/ty-article/0000017f-effb-d223-a97f-efff48bb0000) אבל איכשהו זה מעולם לא יצא לפועל עד שגיליתי שיש לא מעט מקורות לקניית נקניקיות איכותיות, שיודעים מה נכנס אליהן. מאז ואחת לתקופה, נכנסות נקניקיות הביתה ומשמחות את לב הילדים. כי נקניקיות, ולא משנה איך נהפוך את זה, הן אוכל שילדים אוהבים. 

בדרך כלל אצלנו מגישים את הנקניקיות בתוך לחמניות ייעודיות, רטבים, בצל מטוגן, וגבינה מעל וזו ארוחת ערב שהם אוהבים במיוחד והיא קלה להכנה. עד כדי כך שלפעמים מפתה להכין אותה יותר מפעם בחודש. בשבוע שעבר מצאנו ספק נקניקיות חדש ואיכשהו יצא שסיפרתי לילדים שאחד המאכלים שהכי אהבתי לאכול כשהייתי נוסעת לבקר את סבתא שלי בארה"ב היה Corn dog. נקניקיות על מקל עטופות בבלילה ומטוגנות. לא נותרה לי ברירה אלא להכין. 

אז נכון, זה לא בריא, אבל פעם בהמון זמן לעשות קורן דוג זה כיף, בטח לנוער שמרגיש שכל הג'אנק הזה זה אושר אחד גדול, לכו תבינו, או שפשוט תעשו: 

**Corn Dogs (6 נקניקיות פרנקפורטר או וינר גדולות)** 

 עברו לתצוגת גלריהצילום: קרן הבר**מה?** 

6 נקניקיות פרנקפורטר או וינר 

שמן לטיגון עמוק 

6 שיפודי במבוק 

**לבלילה:** 

1/2 כוס (70 גרם) קמח לבן 

1/3 כוס (35 גרם) קמח תירס 

2 כפיות (11 גרם) סוכר לבן 

1/2 כפית (1.5 גרם) אבקת אפייה 

1/2 כפית (3 גרם) מלח 

1/2 כפית (1.5 גרם) סודה לשתייה 

1/2 כוס (100 מ"ל) שמנת לבישול או רוויון 

1 ביצה 

**איך?** 

 עברו לתצוגת גלריהצילום: קרן הברמוציאים את הנקניקיות ומייבשים אותן היטב בעזרת נייר סופג. תוקעים את השיפוד לאורכן. 

בקערה יבשה מערבבים היטב את כל החומרים היבשים: קמח, קמח תירס, סוכר, אבקת אפיה, מלח וסודה לשתייה. 

בקערה קטנה אחרת מערבבים את הביצה והשמנת לתערובת אחידה. 

מוסיפים את הנוזלים לחומרים היבשים ומערבבים היטב לקבלת בלילה אחידה. 

מחממים את השמן לטיגון (אם יש לכם מדחום הטמפרטורה הרצויה היא 200 מעלות). 

מכניסים נקניקיה לבלילה ומעבירים לשמן הרותח, ניתן לטגן יותר מאחת אם הכלי מספיק גדול אבל לשמור על רווח בין הנקניקיות. בעזרת מלקחיים לסובב את הנקניקייה כדי לוודא טיגון אחיד מכל הצדדים. מוציאים מהשמן לצלחת נקיה שעליה נייר סופג, מקררים דקה שתיים ומגישים.

לחצו על הפעמון לעדכונים בנושא:
------------------------------

* [אוכל רחוב](/ty-tag/streetfood-0000017f-da27-d718-a5ff-faa7c30a0000)
* [מתכונים](/ty-tag/recipes-0000017f-da28-dea8-a77f-de6a4ba50000)