---
date: 2019-02-28 17:38:00+02:00
description: ???
source: https://www.haaretz.co.il/food/cookingwithkids/2019-02-28/ty-article/0000017f-f8a4-d2d5-a9ff-f8ac84650000
tags: בישול
title: טארט שוקולד מריר לסוף שבוע מתוק
---

שישי בצהריים ועדיין לא הצלחתי להביא את עצמי לקום ולעשות קניות. התדירות בה מופע העצלנות הזה מתרחש כבר מתחילה להטריד. מצד שני מהי מחשבה טורדנית אם לא משהו שיש לנפנף ממש כמו זבוב? ומצד שלישי, ולא משנה אם אין דבר כזה הכל שאלה של זמן ומרחב, זה מוביל אותי לווירטואוזיות יתרה שאולי היא גם מקור לשאננות שלא מביאה סוף למעגל האימה הזה המכונה דחיית קניות ביום שישי.

מעגל אימה או לא מעגל אימה, אורחים מגיעים, ילדים בבית כי יש משהו עם היום שישי הזה שלא מצליח להוציא אותם לבית הספר, ניקיונות וכלב וגם אוכל שצריך להכין והזמן קצר והמלאכה מרובה ותמיד יש בלת"ם ואף פעם אין מספיק זמן לקפה ומה עושים לקינוח כדי לא לצאת מהבית? טארט שוקולד מריר שאי אפשר לעמוד בפניו, אז עושים, מתיישבים ושוב לא יוצאים לקניות בשישי, מה יהיה? שנקרא לו טארט העצלנות מנצחת? הוא קל, הוא טעים ויש אנשים שכתבו עליו טור, נניח זה.

**טארט שוקולד (תבנית קיש קוטר 26)**

**מה?**

**לבצק:**

2 כוסות (280 גרם) קמח

100 גרם (1 חבילה או 5/6 כוס) אבקת סוכר

1/4 כפית (1.5 גרם) מלח

100 גרם חמאה ללא מלח קרה וחתוכה לקוביות של כ-1 ס"מ

1 ביצה טרופה גודל L

1 כף (15 מ"ל) תמצית וניל איכותית

1 כף (15 מ"ל) מים קרים

**למילוי:**

 עברו לתצוגת גלריהצילום: קרן הבר 300 גרם שוקולד מריר 70% קצוץ או חתוך

200 גרם חמאה ללא מלח חתוכה לקוביות של כ-1 ס"מ

4 ביצים

1/2 כוס (70 גרם) סוכר לבן

5 כפות (75 גרם) קמח

אפשרויות לקישוט: אבקת סוכר, רוטב שוקולד, גנאש, קצפת

**איך?**

מכניסים את הקמח, אבקת הסוכר והמלח לקערה יבשה ומערבבים. מוסיפים את קוביות החמאה ומתחילים לפורר ולשפשף את החמאה בידיים יחד עם החומרים היבשים עד שהחמאה מתפרקת ונוצרים פירורים דקיקים.

מוסיפים לביצה הטרופה את הווניל והמים ומערבבים.

מוזגים את בלילת הביצה למרכז הפירורים ומערבבים בעזרת מרית עד שנוצר גוש בצק לא דביק. אם הבצק יבש ניתן להוסיף מעט מים ואם הוא דביק מעט קמח.

ניתן גם להכניס את החומרים היבשים למעבד מזון, להוסיף את החמאה ולעבד בפולסים לקבלת פירורים. להוסיף את הנוזלים ושוב לעבד במספר פולסים עד ליצירת כדור בצק.

מעבירים את הבצק למשטח מקומח ולשים אותו עד שהוא נעשה נוח לעבודה וחלק. מכדררים את הבצק לכדור, עוטפים בניילון נצמד ומקררים כחצי שעה.

מחממים תנור ל- 180 מעלות.

משמנים תבנית קיש.

מוציאים את הבצק מהמקרר. אפשר לעבוד על הניילון הנצמד, פשוט מקמחים אותו מעט.

פורשים על כדור הבצק נייר אפיה ומתחילים לרדד לעיגול שקוטרו כ-30 ס"מ.

מעבירים את בצק לתבנית ובעזרת האצבעות מצמידים את הבצק לדפנות. אם נשארות שאריות לא כדאי להוריד, אחרי האפייה ניתן לישר אם צריך.

מניחים נייר אפייה על הבצק ומעליו קטניות שיהווה משקל על הקלתית ומכניסים לתנור לכ-10 דקות.

**בינתיים מכינים את המילוי:**

ממיסים את השוקולד והחמאה בקערה המונחת מעל סיר ובו מים רותחים, נזהרים שתחתית הקערה לא נוגעת במים אלא מתחממת מהאדים בלבד.

מורידים את הקערה מהאש.

בקערה נפרדת מקציפים את הביצים והסוכר עד לקבלת תערובת צהבהבה ותפוחה.

מוסיפים את השוקולד המומס לתערובת הביצים, כשהתערובת כמעט הומוגנית מוסיפים את הקמח ומערבבים בעדינות עד שהוא נטמע.

מוציאים את הקלתית מהתנור ומוציאים את נייר האפייה והקטניות.

שופכים את המילוי לקלתית ומכניסים לתנור ל-25 דקות בערך או עד שהמילוי מתייצב.

מוציאים את התבנית מהתנור ומניחים להתקרר, אחרי כ-10 דקות שולפים את הטארט מהתבנית ומקררים עוד כעשר דקות לפחות לפני שמקשטים ומגישים.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)