---
date: 2020-03-24 10:04:00+02:00
description: ???
source: https://www.haaretz.co.il/food/cookingwithkids/2020-03-24/ty-article/0000017f-f8b6-d460-afff-fbf69cda0000
tags: בישול
title: 'מתכון: אמפנדס שילדים אוהבים'
---

במהלך שיחה עם חבר (כן, גלעד בצלאל יפה – זה אתה) על ההתארגנות בימי קורונה, תהיתי בקול רם מה כדאי להכין עם הילדים שאפשר יהיה גם להעלות לטור. כבר הכנו השבוע [כדורי שוקולד](/food/10-recipes/2020-03-22/ty-article-magazine/0000017f-f654-d5bd-a17f-f67ec19a0000) עם מרשמלו, שזה [המתכון הביתי האהוב](/food/cookingwithkids/2016-10-30/ty-article/0000017f-f8f9-d2d5-a9ff-f8fda15a0000) עלינו, רק בתוספת מרשמלו. הכנו [עוגת שמרים](/food/cookingwithkids/2020-02-20/ty-article/0000017f-f8da-d47e-a37f-f9fee95c0000) וגם [פסטה בעבודת י](/food/cookingwithkids/2017-09-07/ty-article/0000017f-f89f-d2d5-a9ff-f89f359d0000)ד, וגם אותם כבר פרסמתי (או שהייתי בטוחה שכולם יודעים להכין). "מה זאת אומרת? תכינו אמפנדס!", ענה החבר ונתן את המתכון לבצק שהבנות שלו מכינות לבד. כך נכנסנו למטבח, שיחקנו עם מה שהיה בבית וזה מה שיצא: 

**אמפנדס ביתיים במילויים מגוונים (50 יחידות קטנות)** 

**חומרים:** 

**לבצק:** 

2 כוסות קמח (280 גרם)   
 1 כפית מלח (6 גרם)   
 1/2 כפית סוכר (2.75 גרם)   
 1/2 כוס שמן (120 מ"ל)   
 1/2 כוס מים פושרים (120 מ"ל) 

**למילוי פטריות:** 

1 בצל   
 1 חבילת פטריות שמפיניון   
 1 כף רוטב סויה (לא חובה, אבל מוסיף)   
 מלח, פלפל, כמון (לא חובה) 

**למילוי גבינה:** 

300 גרם מוצרלה מגוררת, או כל גבינה שאוהבים   
 1 ביצה קשה (לא חובה)   
 גרעיני תירס, פטריות, זיתים (או כל תוספת שאוהבים על פיצה)   
 רוטב לפיצה (או רסק עגבניות מתובל)   
 אופציונלי: מעט שמנת חמוצה 

**למילוי בשר בקר טחון:** 

1 בצל   
 6 שיני שום כתושות   
 250 גרם בשר בקר טחון   
 1/2 כפית פפריקה מתוקה   
 מעט פפריקה חריפה (לא חובה, רק אם אוהבים)   
 מלח   
 אופציונלי: מעט רסק עגבניות לקבלת מילוי אדמדם 

**טיפ:** כמעט הכל יכול להיכנס למילוי של אמפנדס: נשאר אורז? טגנו בצל, הוסיפו לו רצועות פלפלים דקות, ערבבו עם האורז ותבלו. נשארו קציצות? תמעכו אותן, הוסיפו קצת [רוטב סמיך](/food/sauces/2020-02-17/ty-article-recipe/0000017f-e629-dc7e-adff-f6adf4ed0000) (למשל, מעגבניות) ותבלינים. נשארו נתחי עוף? פרקו ופוררו אותם, ערבבו עם קצת טריאקי, או הקפיצו עם ירקות. בקיצור, ממש כמו נייר, אמפנדס סופג כמעט הכל. 

 עברו לתצוגת גלריהצילום: קרן הבר**ההכנה:** 

מתחילים עם הכנת המילוי, כדי שיוכל להתקרר עד שנסיים את הכנת הבצק ונתחיל למלא. 

**מילוי הפטריות:** פורסים את הבצל לרצועות דקות ומטגנים על מחבת במעט שמן. כשהבצל מזהיב, מוסיפים את הפטריות ומטגנים קלות. מוסיפים כף סויה, מלח, פלפל וכמון, מערבבים, מסירים מהאש ומניחים לתערובת להצטנן. 

**מילוי הגבינה:** מכינים את המצרכים, ומסדרים אותם זה על זה מעל עיגול הבצק, כמו בהכנת פיצה. את התוספות אפשר להניח מעל הגבינה לפני סגירת האמפנדס, או לערבב מראש עם המוצרלה ומעט שמנת חמוצה. 

**מילוי הבשר הטחון:** חותכים בצל לקוביות ומטגנים במעט שמן על מחבת חמה. כשהבצל נעשה שקוף מוסיפים את הבשר ומפוררים לחתיכות קטנטנות בעזרת שתי כפות עץ. כאשר הבשר משחים מוסיפים את השום הכתוש ומטגנים מעט. מסירים מהאש, מוסיפים את התבלינים ומערבבים. מניחים לתערובת להצטנן בטמפרטורת החדר. 

**הבצק:** בקערה נקייה מערבבים את הקמח עם המלח והסוכר. מוסיפים את המים הפושרים והשמן וממשיכים לערבב עד שכמעט נוצר בצק שאפשר ללוש עם הידיים. לשים מעט עד שמתקבל בצק נוח לעבודה. 

מעבירים את הבצק למשטח מקומח היטב, ומרדדים לעלה דק. קורצים עיגולים בעזרת רינג בקוטר 10 ס"מ. 

את שאריות הבצק מאחדים, ומגלגלים שוב לכדור. שוב מקמחים את המשטח ומרדדים את הבצק לעלה דק ממנו קורצים עיגולים. חוזרים על הפעולה עד שלא נשאר בצק. 

אופציה נוספת לעבודה היא לגלגל את הבצק לנחש ארוך, לתלוש ממנו חתיכות בעובי כ-2 ס"מ, לכדרר כל חתיכה לכדור ולרדד לעיגול בצק דק. 

 עברו לתצוגת גלריהצילום: קרן הבר **הרכבת האמפנדס:** מניחים כפית מילוי במרכז כל עיגול בצק. מקפלים כל עיגול לחצי, סוגרים ומהדקים היטב את הקצוות בעזרת האצבעות, או באמצעות מזלג. תבחרו איך שנוח לכם, רק זכרו להדק היטב. 

 עברו לתצוגת גלריהצילום: קרן הברבשלב הזה אפשר גם להקפיא אותם בשכבה אחת על תבנית מרופדת בנייר אפייה ועם מרווחים בין כל מאפה. כשהם קופאים, ניתן להעביר אותם לשקית הקפאה. הם יחזיקו כך מעמד לפחות חודשיים. 

באופן מסורתי מטגנים את האמפנדס בשמן עמוק וזה גם מה שאנחנו עשינו, אבל הם יוצאים לא פחות טוב בתנור. 

אם **מטגנים**, מחממים היטב את השמן בסיר. מטגנים את האמפנדס בקבוצות קטנות: כ-3 דקות מצד אחד, הופכים וממשיכים כדקה וחצי מהצד השני. מוציאים מהשמן ומניחים על צלחת עם נייר סופג. חשוב לשים לב שזמן הטיגון מעט משתנה ככל שהשמן מתחמם או מתקרר. 

אם **אופים בתנור**: מחממים תנור ל-200 מעלות. מברישים מעט שמן זית על שני הצדדים של כל מאפה, ומסדרים אותם על תבנית מרופדת בנייר אפייה, תוך שמירת מרווח של כ-3 ס"מ בין אחד לשני. אופים לפחות חצי שעה, ועד מידת ההשחמה והפריכות שאתם אוהבים.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)