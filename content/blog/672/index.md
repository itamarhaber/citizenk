---
date: 2016-08-28 09:55:00+03:00
description: ???
source: https://www.haaretz.co.il/blogs/karenhaber/2016-08-28/ty-article/0000017f-f8ad-d2d5-a9ff-f8ad204b0000
tags: דעות
title: ציפר צדק - נתניהו הוא ענוג
---

מה בסך הכל צריך גיבור טראגי אם לא עקב אכילס קטן? זה מה שמעלה אותו וזה מה שמוריד אותו לשאול תחתיות. בהשאלה, ויסלח לי אכילס, "עקב נתניהו" הוא התקשורת. במעמדו כראש ממשלה, בטח אחרי כל כך הרבה שנים, הוא הצליח לפצח את הDNA של כל האליטות כמעט, אבל בתקשורת עוד נותרה עבודה. גם נתניהו יודע ש'ישראל היום' ו'פייסבוק' זה פשוט לא מספיק. אלא שהפשלה הכי גדולה שלו עלולה להיות בדיוק שם. כי אם, כמו בחלומותיו הוורודים, התקשורת עכשיו תהפוך מאויבת לאוהבת, מה יהיה על תדמית האנדרדוג?

נתניהו אינו אנדרדוג ותעיד העובדה שאוטוטו יהיה ראש ממשלה יותר זמן מבן גוריון, אבל הוא נתפס ככזה בעיקר בקרב מצביעיו. ככל שהוא סופג יותר ביקורת וככל שהיא יותר אישית, ככה אוהדיו רואים בו גיבור טרגי שזקוק לתמיכתם. הסלידה התקשורתית מנתניהו, היא הטיקט הכי חזק שלו. הביקורת, בעיקר לנושא עיקור הדמוקרטיה, היא מקור כוח לא קטן, מה שחסר לנתניהו זה שהתקשורת תאהב אותו. זה עשוי להיות מהלך מאוד לא מחוכם שיתבטא בקלפי. חיבוק מהתקשורת עוד עלול להיות חיבוק דוב לא רצוי בכלל.

רק דמיינו לעצמכם אם כל ראשי הפרשנים בישראל ימשיכו לחיות תחת הרושם הכביר שעשה עליהם ראש הממשלה בפגישות הרקע האישיות. אין שיתוק מדיני אלא אסטרטגיה של אמן שחמט, תקציב? מלאכת מחשבת למביני דבר, שכתוב ההיסטוריה? אמת פנימית, הדמוקרטיה? עולה כפורחת ורוח הנביאים ששורה עלינו. "הדינמו מבלפור" חושב שתקשורת המלחכת מכף ידו זה הרכיב החסר לכיבוש פסגת האולימפוס. אלא שבלי הביקורת, שאותה אפשר לסובב כמשהו אישי נגדו ונגד משפחתו, איך נתניהו יקבל אהדה?

 עברו לתצוגת גלריהאין שום ערך עיתונאי לרשמים של עיתונאים אחרי הפגישה עם ראש הממשלה. יש להם רק ערך פוליטי. ערך פוליטי אינו אחד מתפקידיה של התקשורתצילום: אוליבייה פיטוסימהו נתניהו אם לא סטטוסים ברשתות החברתיות שמתחילות במילים "מה שלא תשמעו בתקשורת" (קריצה, קריצה)? מהו נתניהו אם לא שולף המדינות מאפריקה כהוכחה ניצחת למעמדה הבינלאומי האיתן של ישראל עת פרשנים מדיניים מבכים את הרס מערכת היחסים עם ארה"ב על רקע השהיית החתימה על הסכמי הסיוע? נתניהו רוצה את אישורה, גם אם לא חיבוקה של התקשורת, במידה רבה, ואם נחזור לטרגדיה היוונית שלנו, זה ההיבריס שלו.

תילי תילים של מילים נכתבו על פגישות ראש הממשלה עם גופי התקשורת ורובן מיותרות. הפגישות לא חידשו דבר על נתניהו, אבל כן על התקשורת. היא איבדה את שיקול הדעת. אין שום ערך עיתונאי לרשמים של עיתונאים אחרי הפגישה עם ראש הממשלה. יש להם רק ערך פוליטי. ערך פוליטי אינו אחד מתפקידיה של התקשורת.

התקשורת אמנם לא בכיס הקטן של נתניהו, אבל היא הראתה נכונות להתקפל כשצריך. למפגשים בוודאי שצריך היה ללכת, אלא שאם לא היה להן שום ערך עיתונאי, גם לא היה צורך לדווח יותר מאשר דיווח לאקוני - היתה פגישה ביוזמת ראש הממשלה, בפני העיתונאים הוצגה משנתו אך נאסר עלינו לדווח. ככה יעשה לראש הממשלה אשר התקשורת הישראלית מודרת קבוע מלשכתו. דווקא כאן היה על התקשורת לנקוט במדיניות נתניהו "ישתף פעולה - יקבל, לא ישתף – לא יקבל". לא קרה.

זה כל סיפור ההתאהבות של ציפר בנתניהו מחדש, אך הפעם של כמעט כולם. אין מנוס מלהכריז שככל הנראה ציפר צדק. מזל שיש לנו את נתניהו ומזל שסופסוף התקשורת הבינה את זה, אין משהו חזק יותר להדגמת רמת הקלקול. ידע כל ישראלי כי המדיניות אולי לא משהו אך היא נעשית על ידי אסטרטג מרהיב והתקשורת אולי חוטאת לתפקידה, אבל זה רק מפני שאין היא יכולה לעמוד בפני קסמו האישי. אפשר לקוות, שבלי להתכוון, הרצון לחיבוק מהתקשורת יהיה בדיוק מה שיפיל את ראש הממשלה בפעם הבאה הקלפי.