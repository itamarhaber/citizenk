---
date: 2020-04-16 11:51:00+03:00
description: ???
source: https://www.haaretz.co.il/food/cookingwithkids/2020-04-16/ty-article/0000017f-f8a4-d887-a7ff-f8e417b40000
tags: בישול
title: גלילות חצילים ממולאות במוצרלה
---

אני לא מסתירה את החיבה הגלויה שלי לחצילים. היא נוכחת אצלנו במטבח ברמה היומיומית - וכבר הצלחתי לסחוף שניים מהצאצאים שלי לאהבת החציל, ולא נואשתי מלחבר את השלישי וכך להשלים סדרה. הסגר הזה הביא אותי להזמין לא מעט חצילים. הכמויות שהצטברו אצלי הזכירו לי את סיפורי החציל של אמא שלי מתקופת הצנע, שהקורונה הביאה אותי לשחזר (למעט החלק של הצנע, כמובן). כמה טוב שכך.

השבוע כבר היו פסטה ברוטב עגבניות וחצילים, סלט חצילים מטוגנים עם שום, חצילים קלויים עם טחינה, ונשאר עוד חציל אחד מיותם בשבת. בניסיון לחשוב מה אפשר לעשות איתו, כדי שלא אחזור על עצמי, יצאה מנה ראשונה קלה להכנה, מרשימה ביופייה ובעיקר טעימה.

 עברו לתצוגת גלריהגלילות חצילים ממולאות במוצרלהצילום: קרן הבר**גלילות חצילים מטוגנות (כ-15 גלילות)**

**חומרים:**

1 חציל ארוך ורחב  
 כדורי מוצרלה בייבי (150 גרם אחרי סינון)  
 שמן לטיגון עמוק  
 קיסמי שיניים פשוטים

**לבלילה:**

1 ביצה גדולה (גודל L)  
 1 כף מים קרים  
 פירורי גריסיני   
 מלח

**לרוטב עגבניות:**

2 עגבניות קצוצות  
 4 שיני שום  
 2 כפות רסק עגבניות  
 1/2 כוס מים  
 1/3 כוס שמן זית  
 1/2 כפית סוכר  
 מלח 

**ההכנה:**

**מתחילים עם החצילים:** חשוב לבחור חציל נוקשה, מבריק וקל. המשקל מעיד על כמות הגרעינים ועל טריות החציל. חשוב גם להסתכל על חלקו העליון שצריך להיראות ירוק ורענן. חציל גם מאוד רגיש למרכיבים אחרים, ולכן חשוב שהסכין וקרש החיתוך יהיו נקיים לגמרי.

קוטמים את קצות החציל ופורסים אותו לפרוסות כמה שיותר דקות, 2-3 מ"מ. כדי לנטרל את המרירות של החציל צריך לתת לו להגיר נוזלים. אפשר להמליח את פרוסות החציל על קרש החיתוך, ולהניח אותו במסננות, או לחלופין להכניס את הפרוסות למי מלח קרים. כך או אחרת מניחים להם להגיר נוזלים כשעה ואז מייבשים אותם היטב.

**מכינים את הרוטב:** מכניסים את כל המרכיבים לבלנדר, וטוחנים. מעבירים לסיר בינוני, ומבשלים על להבה בינונית עד לרתיחה. מוסיפים צרור פטרוזיליה קשורה, מכסים את הסיר ומבשלים בבעבוע עדין על אש קטנה כ-20 דקות.

מסננים את המוצרלה.

**יוצרים את הגלילות:** ממליחים קלות את החצילים. מניחים שני כדורי בייבי מוצרלה בקצה אחד של פרוסת החציל, לרוחב. מגלגלים עד שהחציל מקיף את המוצרלה כפעם וחצי.

היות שפרוסות החציל ארוכות, אפשר לחתוך את הפרוסה באמצע. מהדקים את הגלילה עם שני קיסמים - נועצים אחד מכל צד של הגלילה. חוזרים על הפעולה עם כל החצילים. 

 עברו לתצוגת גלריהצילום: קרן הברממלאים צלחת יבשה בפירורי גריסיני.

שוברים את הביצה לקערה בינונית נפרדת, מוסיפים כף מים קרים וטורפים.

טובלים את גלילות החצילים בפירורי הגריסיני מכל הצדדים, ומעבירים לקערת הביצה הטרופה. טובלים מכל הכיוונים, מנערים את עודפי הביצה וטובלים שוב בפירורי הגריסיני כך שיצופו במלואן. מצפים את כל החצילים.

מטגנים את החצילים בקבוצות ושומרים על מרחק בין גלילה לגלילה. מטגנים מצד אחד עד השחמה, כ-2 דקות, ואז הופכים ומטגנים את הצד השני עוד כדקה. מוציאים מהשמן ומניחים על צלחת מכוסה בנייר סופג. 

מעבירים לצלחת הגשה או צלחות אישיות, ומגישים עם רוטב העגבניות או יוגורט, או ככה כמו שזה.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)