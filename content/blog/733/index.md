---
date: 2016-02-29 12:52:00+02:00
description: ???
source: https://www.haaretz.co.il/blogs/karenhaber/2016-02-29/ty-article/0000017f-f8cf-d460-afff-fbef986c0000
tags: דעות
title: על מה אנחנו מדברים כשאנחנו אומרים "חופש הביטוי"?
---

האינטרנט ככלי תקשורת איפשר לצרכן התוכן להיות אקטיבי, לא רק בצריכת התוכן אלא גם בתגובות שלו. בניגוד לזמנים בהם יכול היה לצעוק ללא הועיל על הרדיו או הטלוויזיה או סתם להעיר הערות עוקצניות, היום הוא יכול לכתוב את דעותיו באופן מיידי, להיקרא על ידי עוד אנשים, בעוד האנונימיות מאפשרת לו לא לצנזר את עצמו והמיידיות מביאה אותו אפילו לא לחשוב פעמיים או לקרוא שוב.

במקביל, הרשתות החברתיות הפכו לעוד צינור בו אנשים מבטאים עצמם פעמים רבות ללא סייגים וללא מחשבה מרובה. לראיה הפוסט של ד"ר ענת רימון-אור מבית ברל, שאמנם בדיעבד הצטערה על כך, אך בכעסה על פסיקת בג"צ בעניינו של העיתונאי אל-קיק פירסמה כי היא מייחלת לתלייתם של השופטים כאחרוני הפושעים נגד האנושות. היכולת הזו לכתוב בעוד "הברזל חם" עוקפת פילטרים מובנים ובסופו של דבר מביאה לשיח חברתי אלים, חסר סובלנות וקיצוני שקורא תיגר על גבולות הדמוקרטיה.

 עברו לתצוגת גלריהמתוך הסטטוס בפייסבוקיש הבדל עצום בין הסבר מדוע שופטי בג"צ פגעו בדמוקרטיה או אפילו מעלו בתפקידם ובין הקריאה למותם. זה ההבדל בין חופש ביטוי לגיטימי ללא לגיטימי. כמוהו גם פוסט מקרי בפייסבוק כמו זה שבתמונה. בעוד שלקרוא להחלפת ראש הממשלה בבחירות דמוקרטיות מותר, אין לגיטימיות לקריאה לתליית ראש הממשלה ורעייתו. הדעת אינה סובלת את הזילות בחיי אדם, את העדר ההבנה הבסיסית של מה מותר ומה אסור בדמוקרטיה, גבולות השיח, גבולות חופש הביטוי וזה מבלי להיכנס לסוגיות של מוסר.

דמוקרטיה מבוססת על ההנחה שהאזרח יטיל על עצמו מגבלות התנהגותיות על מנת ליצר מרחב הממקסם את זכויותיו, כמו גם זכויותיהם של אחרים, מעין הנחה מוסרית יסודית. כלומר אין צורך באמת בחוק כדי להבין שקריאה לרצח איננה מוסרית. עקרונית, מרבית האזרחים לא יגידו דברים כאלה בפומבי, אלא שבמימד הווירטואלי העכבות האלה לעיתים נפרצות. חופש ביטוי אין משמעותו להגיד או לכתוב כל דבר, אלא הסובלנות לקבל דעה אחרת. דעה, לא הסתה לרצח. ההגדרה שחופש ביטוי הוא החופש לומר כל דבר מעקרת את מהותו ומקבילה להגדרת הדמוקרטיה כשלטון הרוב – אלה הגדרות שמצמצמות את הדמוקרטיה לכלי ומתכחשות למהות.

 עברו לתצוגת גלריההפוסט של ד"ר ענת רימון-אור מבית ברל, שאמנם בדיעבד הצטערה על כך, אך בכעסה על פסיקת בג"ץ בעניינו של העיתונאי אל-קיק פירסמה כי היא מייחלת לתלייתם של השופטים כאחרוני הפושעים נגד האנושותבתקופת צוק איתן נתקלתי בזה חזיתית בתגובות לטקסטים שפירסמתי. אחד הדברים הבולטים מהתגובות הוא היעדר ביקורת לגוף הטענה והטחת עלבונות אישיים על עצם הבעת העמדה. הביקורת על דעתי נגד המבצע הצבאי התמצתה בטענות על בגידה, חיבה למחבלים, כמו גם בחידושים איבחוניים כמו אוטו-אנטישמיות, הצעות לסקס אלים בעזה או בסוריה ותהיות איך היטלר לא חיסל את המשפחה שלי בזמן. 

אין צורך שאוכיח את אהבתי לישראל, שירותי הצבאי או התנהלותי כאזרחית שומרת חוק, לעדכן על סלידתי מאלימות או מפיגועים או על הצער על רצח בלי קשר למקום מגוריי הנרצח. אין צורך להוכחי שהמושג אוטו-אנטישמיות לא קיים מעצם הגדרתה כמו שאין אוטו-קניבל, ולגבי ההעדפות המיניות שלי הרי שהניחושים עושים אותם מעל ומעבר לכל דימיון. לנושא תיקון העוול ההיסטורי שהיטלר לא הספיק יותר, אני מנסה לא לייחס משמעות מעבר לתקווה שזה מיעוט קטן שסבל רגעית מחוסר איזון תרופתי, למרות שהישנות הטענה מביאה אותי לפקפק שזה המצב.

בביקורת כזו אין שום התייחסות לגוף העניין, אלא לקיום העמדה בלבד, מה שמרמז על צורך בהשחרת דעה מסויימת ומעיד על היעדר סובלנות פוליטית. חופש הביטוי נטוע ברעיון שמגוון דעות מייצר שיח, שאלות ומחשבה. חופש הביטוי הוא "כשרותה" של דעה גם אם אינה מקובלת. ההתנהלות הוירטואלית האלימה והמשתיקה לא נשארת בגבולות הרשת, היא מייצרת אוירה ציבורית שניזונה גם מהתבטאויות של פוליטיקאים, דיווחים בתקשורת ומייצרת קונצנזוס על העדר לגיטימיות של דעה, כך במסווה של התנהלות דמוקרטית נפגע מהותית ספקטרום הלגיטימיות של דעות, או במילה אחרת הפלורליזם, אותו מושג המעיד על סובלנות פוליטית.

 עברו לתצוגת גלריה בעוד שלקרוא להחלפת ראש הממשלה בבחירות דמוקרטיות מותר, אין לגיטימיות לקריאה לתליית ראש הממשלה צילום: אוליבייה פיטוסינחרצות האבחנות האישיות מעוררת חשש להיעדר דיאלקטיקה, אם הקונפליקט אינו על המהות הרי ששום דיון אינו יכול להתפתח. השיח הציבורי השולט אינו מייצר ביקורת או דיון, הוא מייצר הצדקה, ככה זה כשהמציאות היא דיסוננס קוגניטיבי מתמשך. ברגע שאנו רוצים להאמין במשהו, אנחנו מוצאים רק טיעונים להצדקתו ועיוורים כנגד כל טיעון אחר. העיוורון הזה מאפיין את השיח הציבורי בישראל. עם הנצח אולי לא מפחד מדרך ארוכה, אבל עושה רושם שהוא לגמרי לא מוכן לספוג ביקורת פנימית. ביקורת פנימית משמעותה שגם מי שחושב אחרת הוא חלק מהחברה ואיננו על תקן בוגד, אלא בעל דעה שונה שמותר שלא תהיה מקובלת.

מתוך העיוורון הזה לא צומח שום דבר טוב, להפך. אני לא מתפלאת שמסבירים לי שבוודאי אני עולצת ושמחה לשמע ידיעות על הרוגים בהתנחלויות, זה מביא אותי להבין שמי שחושב כך משליך מרגשותיו כשהוא שומע על פיגוע בתל אביב משום ש"סופסוף השמאלנים חוטפים אותה". בחברה הישראלית היום נוצרת דינמיקה של שנאה אינהרנטית, שיסוע פנימי שמעיד כי כנראה הטרור בהחלט מנצח, הוא מנצח את הדמוקרטיה מבפנים.