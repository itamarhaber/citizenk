---
date: 2018-02-08 16:00:00+02:00
description: ???
source: https://www.haaretz.co.il/blogs/karenhaber/2018-02-08/ty-article/0000017f-f8ab-ddde-abff-fcefade70000
tags: דעות
title: נתניהו תוקף את אלשיך, וכולם שותקים
---

תגובת ראש הממשלה לראיון המפכ"ל בתכנית עובדה היא דמגוגיה די גרועה שבעיקר מעידה עליו, למעשה אם לוקחים את הסטטוס של ראש הממשלה ומשנים בו את הנושא והנשוא מקבלים משוואה די נכונה, נניח כך: "מזעזע לגלות שראש הממשלה הבין מדברי המפכ"ל שהוא טוען שראש הממשלה שלח חוקרים פרטיים נגד קציני משטרה החוקרים אותו ועוד פירסם את זה בפייסבוק. 

מזעזע גם לגלות שבסטטוס קודם הוא רמז ש[המלצות המשטרה](/news/law/2018-01-06/ty-article/.premium/0000017f-e62b-df5f-a17f-ffff712b0000) הן שום דבר וכי הכל מוטל על היועץ המשפטי לממשלה שיכריע שאין כלום כי לא היה כלום. איך ייתכן שראש הממשלה יודע שהיועץ המשפטי יצטרך להכריע בעניינו ובכל זאת שולח לו מסרים גלויים וטוען שאחרים רומזים רמזים הזויים? 

כל אדם הגון ישאל את עצמו איך אנשים, שמיד קופצים וטוענים לרמיזות ומכפישים את העומד בראש מערכת אכיפת החוק, יכולים להישאר בתפקידם למרות הפגיעה המכוונת שהם יוצרים באמון הציבור במשטרה ובראשיה וגם באמון הציבורי ביועמ"ש? 

צל גדול הוטל הערב על שלטון החוק בישראל ועל העומד בראשות הממשלה. ההכפשות של רה"מ הן כל כך חמורות, שנדרשת מיד קריאה ציבורית ומהירה על הטענה שמפכ"ל המשטרה הזוי ושקרן ושהיועץ המשפטי לממשלה יפסוק כי אין כלום – ולאחר שיתברר שאכן פגע ראש הממשלה בשלטון החוק, יש להסיק את המסקנות המתחייבות לגבי אופן תפיסת הדמוקרטיה והאינטרס הציבורי של ראש הממשלה". 

[המתקפה האומללה](/news/law/2018-02-08/ty-article/0000017f-e528-d568-ad7f-f76b23400000) שנעשתה בחשכת הלילה בהוראה האיש מרחוב בלפור היא ספין עלוב שניתן לפרק בקלות. נתניהו קפץ כנשוך נחש וטען שאלשייך רומז שרה"מ נתניהו שלח חוקרים שיצאו לחקור את חוקרי המשטרה שעוסקים בחקירות נתניהו. ובכן, הקשבתי מספר פעמים לקטע בראיון המפכ"ל בתכנית "עובדה" עם אילנה דיין, רק כדי להיות בטוחה, אין רמיזה כזו. היא לא קיימת. מה שמביא את מי שקורא את הסטטוס של ראש הממשלה לשאול שאלה שלא היתה צריכה להישאל בקונטקסט של ראשי ממשלות ומפכ"לים – מי באמת ההזוי פה? 

שום דבר לא ישכנע אותי ש"גורם רב כוח" מוכרח להיות ראש הממשלה, אבל אם ראש הממשלה מיד קופץ, ולא רק אלא גם משתלח במפכ"ל, הרי שאין אלא להסיק שעל ראש הגנב בוער הכובע. ואם הכובע בוער, הרי שעברנו את השלב בו האש אפילו לא מלחכת את הגלימה. המתקפה של ראש הממשלה מכוערת, לא ממלכתית אבל יותר מכל מעידה על שני דברים: אבדן עשתונות ומוכנות לפגוע בשלטון החוק. שתי תכונות שלא מעודד לראות בראש ממשלה, אם תשאלו אותי. 

נניח שאבדן העשתונות הוא פרשנות שלי, כי כל אדם הוא תבנית נוף הפילטרים שלו, או משהו בדומה. המוכנות של ראש הממשלה להרחיק ולפגוע בשלטון החוק ובאמון הציבור במערכות אכיפת החוק רק כדי לשמור על שלטונו צריכה להטריד את כולנו. כי בסופו של דבר המשוואה פשוטה – נתניהו מוכן לפגוע במעמד היועץ המשפטי לממשלה ולדמות אותו לבובה על חוט, אחרי שלא הצליח להפוך את אלשיך לבובה על חוט, וזה עשוי להתפוצץ לו בפרצוף בשבוע הבא, עם פרסום ההמלצות, בהנחה שהפעם יתפרסמו. 

אבל תלכו איתי עוד צעד אחד – נתניהו לא לבד בסיפור הזה. אתמול ראש הממשלה הטיל דופי בתפקודם של מפכ"ל המשטרה, שזכה להיקרא הזוי ושקרי, ושל היועץ המשפטי לממשלה, שניתן להבין שנתניהו רואה בו חותמת גומי כי ככל הנראה שומר סף הוא לא שומר אלא אסקופה נדרסת ומול כל זה לא נשמע "פיפס" משותפיו הקואליציוניים. מילא שהם מסתתרים מאחורי הטענה שגם אם המשטרה תמליץ על העמדה לדין, ראש ממשלה לפי חוק לא מחויב להתפטר. מילא שהם לא מתבטאים באומץ בנושא החקירות. אבל השתיקה שלהם נוכח [רמיסת שלטון החוק](/blogs/tuvi/2017-10-15/ty-article/0000017f-f8c8-d044-adff-fbf91a030000) בצורה הזחוחה והמזלזלת הזו היא פגיעה אנושה באינטרס הציבורי. 

נבחרי הציבור מקבלים מנדט מבוחריהם לפעול לטובת האינטרס הציבורי במסגרת שלטון החוק, אמון הציבור במערכות השלטוניות השונות הוא ערך שיש לשמור עליו ולקדם אותו. מי שלא שותק נוכח מתקפותיו של נתניהו מוכן להסכים שהאינטרס של להיות בשלטון הוא כנראה חשוב יותר מאשר שתהיה כאן מדינה מתוקנת, דמוקרטית ובריאה. ולכן, בסופו של דבר, הטרגדיה האמתית היא לא דבריו העלובים של נתניהו, אלא העובדה שהם מתקבלים בשתיקה. מי שלא יוצא נגד זה הוא שותף לדבר שתיקה.