---
date: 2021-03-29 14:47:00+03:00
description: ???
source: https://www.haaretz.co.il/blogs/karenhaber/2021-03-29/ty-article/0000017f-f8cb-d47e-a37f-f9ff53e40000
tags: דעות
title: יצחק לאור אינו הסיפור, הרף שצריך לקבע - כן
---

בסוף השבוע פרסם "המקום הכי חם בגיהנום" [תחקיר על המשורר והעורך יצחק לאור](https://www.ha-makom.co.il/post-lilach-new-laor/) ובו עדויות על הטרדות מיניות הנפרשות על פני כמעט 40 שנה מצד 20 נשים, רובן בשמן המלא. על סיפורי עבר נוספו סיפורים חדשים מצד נשים ששנים סחבו עמן פגיעה מאדם שבמקום להיות מוּקע, קיבל הגנה מערכתית בדמות מרחב הבנוי מהשתקה, העלמת עין ומוכנות להתעלם מחציית קווים מוסריים. 

לשאלה אם מעשיו של לאור פליליים ולסוגיית ההתיישנות אין שום חשיבות. גם שאלת העונש אינה רלוונטית. השאלה המוסרית היא זו שנמצאת בלב העניין. לא צריך תלונה במשטרה או משפט כדי לראות דפוס לא בריא שהוּכל. אפשר להסתתר מאחורי הטענה שלא היו תלונות, שהחוק למניעת הטרדה מינית עדיין לא היה קיים, שזה עוד לא היה בתודעה, אך מהותי יותר לשאול מה עושים עם זה עכשיו . 

על המעשים המיוחסים ללאור חלה התיישנות, אבל מה שמיושן באמת הוא המוכנות של מערכת, כמעט כל מערכת, להצטדק. זו המוכנות שמעכבת את השינוי. [התחקיר של לילך וולך](/gallery/literature/2021-03-26/ty-article/.premium/0000017f-dbc5-db22-a17f-fff5a91f0000) לא מותיר ספק: את היריעה של "לא ידענו" אי-אפשר למתוח יותר. היא כבר לא מכסה על המבושים. לכן, הדגש אינו על מעשי העבר, אלא על איך יוצרים מציאות שונה ועתיד בטוח יותר. מרחב ציבורי מוגן ושוויוני מתחיל קודם כל בעמדה מוסרית - מערכתית וחברתית - שאינה עוצמת עיניים ומאמינה שאיש אינו רואה, אלא כזו שמוציאה הכל לאור השמש ונוקטת עמדה ברורה - לא אצלנו. 

השאלה היכן נמתח הגבול שמעבר אליו אנו מפסיקים להכיל, אינה קשורה לעניין פרסונלי. הדרך לחברה שוויונית ולמרחב בטוח עוברת בפרישת רשת ביטחון סביב הנפגעים, לא סביב הפוגעים. היא מתחילה במקום שבו אנחנו מנרמלים מודעות ושיח מכבד, ולא את טאטוא ההאשמות והחזרתם של האשמים לזירה, משל לא דבק בהם רבב. 

דבק גם דבק רבב ביצחק לאור. וכמוהו גם בחיים רמון, נתן אשל וכל פוגע שניתנה לו במה - זמנית או קבועה - ב"הארץ". המוכנות להיות אכסניה לדעות של האנשים הללו בשם הפרוגרסיביות, היא סלילת נתיב עוקף לאליטה גברית שלא אוהבת להביט לעצמה בעיניים. אם היתה זו הבת שלכם או בת הזוג שלכם שנפגעה מהתנהגות מטרידה או מפגיעה מינית, לא הייתם יודעים את נפשכם מצער וזעם. אם כך, מדוע במרחב של נשים אחרות זה בסדר? משום שהן לא התלוננו בזמן? 

אי מתן במה איננה השתקת אדם. כיום יש לא מעט דרכים לאדם להגיע אל הציבור ולדבר. זה לא חייב להיעשות ב"הארץ". אי-אפשר להזדעזע מהכשרתו של אייל גולן ולשתוק כשזה מגיע ליצחק לאור. המוסר איננו יחסי. אין בו איפה ואיפה או "אכיפה בררנית". הוא תופס על כולם. אין שום דבר פרוגרסיבי בהחזרתם של אלה שהיו צריכים להיוותר מאחור אל מוקדי כוח. כמי שכותבת מעל דפי עיתון ואתר זה כבר יותר מחמש שנים, ברצוני לומר שבכל פעם שמטרידן "מככב" במדור הדעות, אני מתכווצת. כך לא בונים מרחב מוגן לנשים. כך בונים מרחב מוגן למטרידים. וזה מה שמטריד באמת. 

החלטת מו"ל "הארץ", עמוס שוקן, לא לאפשר ללאור לפרסם עוד בעיתון ובאתר שבבעלותו, אינה בגדר משפט שדה אלא אמירה מוסרית. "נאה דורש, נאה מקיים", ובעיתונות, שבה הובלת שינוי חברתי היא חלק בלתי נפרד מהמקצוע, היא גם מחויבת המציאות. מעבר לדיווח ההוגן ולשמירה על חופש הביטוי והבעת הדעה, על גוף תקשורת גם לקבע גבולות. 

חשוב שדבריו של שוקן לא ייאמרו רק בטוויטר או בחידוד נהלים לעובדיו, כי אם במאמר דעה או מאמר מערכת מטעמו. חשוב מכך שדבריו לא ישקפו עניין פרסונלי משום שיצחק לאור אינו הסיפור כאן. זו האכסניה שניתנת לאנשים שפגעו לחלוף מעל הרף שמציבה החברה בדרך ללגיטימיות מחודשת.