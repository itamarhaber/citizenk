---
date: 2019-09-26 11:35:00+03:00
description: ???
source: https://www.haaretz.co.il/food/cookingwithkids/2019-09-26/ty-article/0000017f-f8ff-d044-adff-fbffe9c20000
tags: בישול
title: מוס מייפל בארבעה מרכיבים לערב החג
---

למתכון של לפני חג יש תמיד משמעות גדולה יותר ממתכון בכל יום אחר. אולי זה כי כולם מחפשים לחדש, להפתיע ולשנות והחג תמיד גורם לחפש עוד [מתכונים](/food/rosh-hashana-recipes), גם אם בסוף חוזרים לתפריטים מסורתיים.

אני בכלל התכוונתי לכתוב טור של מתכון שהוא גם מתנה לחג. כבר הכנתי מתכון של מדליין דבש מנצח שכיף לארוז בקופסת עוגיות ולתת כמתנה לחג אם אתם מתארחים, או להגיש לכל סועד לפני הארוחה בצרוף שנה טובה, אבל אז הפציע הרעיון למוס הזה והוא כל כך התחשק לי שעזבתי הכל והתחלתי להרכיב. מה אומר? יצא טוב, אבל אסור לדבר בפה מלא, זה לא מנומס.

מה יש כאן? מתכון פשוט שדורש בין 20 דקות עד חצי שעה במטבח, ארבעה מרכיבים ועוד כשעתיים קירור והתוצאה ענוגה, ממש כך. מרקם אוורירי, מתיקות מעודנת ואם רוצים שיתאים לראש השנה אפשר לקשט עם גרעיני רימון (כן, זה מוסיף עוד רכיב למתכון), זה בהחלט מעשיר ומרענן את הטעם.

**מוס מייפל (8 מנות אחרונות אישיות)**

 עברו לתצוגת גלריהצילום: קרן הבר **מה?**

3/4 כוס סירופ מייפל (180 מ"ל) ועוד כ-3 כפיות סירופ מייפל לקישוט בסוף

3 ביצים (גודל L)

2 מכלי (500 מ"ל) שמנת מתוקה להקצפה

3 כפיות (15 גרם) סוכר לבן

גרעיני רימון לקישוט

**איך?**

מפרידים את החלמונים והביצים לשתי קערות נקיות ויבשות. את קערת החלבונים מכסים ומכניסים למקרר.

את החלמונים טורפים ומניחים בצד.

מוזגים את המייפל למחבת רטבים בינונית בעלת דפנות גבוהות. מניחים על להבה בינונית ומניחים למייפל להתחמם עד שהוא מתחיל לבעבע בדפנות ומורידים מהאש.

מטפטפים מעט מסירופ המייפל לקראת החלמונים ומערבבים מהר והיטב כדי שהם לא יתבשלו.

אחרי שתערובת החלמונים הומוגנית מטפטפים עוד כמות קטנה מהסירופ ומערבבים היטב וללא הפסקה ושוב עוד כ-3 פעמים. עכשיו אפשר להחזיר את מחבת הרטבים עם המייפל לכיריים, מעל לאש נמוכה ולהוסיף תוך ערבוב את תערובת החלמונים. מבשלים ביחד תוך ערבוב כ-3-4 דקות ומורידים מהאש.

מעבירים את תערובת המייפל והחלמונים לקערה נקייה.

מניחים בכיור (כדי למנוע זליגת מים) קערה גדולה יותר מכניסים לתוכה כ-10 קוביות קרח וכחצי כוס מים קרים ולתוכם מכניסים את קערת תערובת החלמונים והמייפל, מערבבים ומניחים להתקרר.

בינתיים מקציפים (אני משתמשת במקצף ידני) את החלבונים עם כפית אחת של סוכר לבן עד לקבלת קצף יציב.

בקערת מיקסר מקציפים את השמנת המתוקה ו-2 כפיות סוכר עד שמתקבלת קצפת יציבה.

עכשיו יש לחבר את הכל: בתנועות קיפול מוסיפים את הקצף לקצפת עד שהקצפת נטמעת לגמרי ואז מוסיפים את תערובת המייפל והחלמונים ומשאירים כשליש כוס בצד. מקפלים בתנועות עטיפה ומפסיקים כשהכל נטמע.

לקערות אישיות יוצקים ככפית מייפל וחלמונים בתחתית כל קערה, מוזגים את המוס ומוסיפים עוד ככפית וחצי מייפל וחלמונים מלמעלה. מכסים את הקעריות בניילון ומכניסים לקירור של שעתיים לפחות, אבל עדיף לא יותר מ-12 שעות.

לפני ההגשה ניתן לקשט בגרעיני רימון ומעט סירופ מייפל.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)