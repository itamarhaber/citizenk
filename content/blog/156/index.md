---
date: 2021-02-25 13:07:00+02:00
description: ???
source: https://www.haaretz.co.il/food/cookingwithkids/2021-02-25/ty-article/0000017f-f8e7-d460-afff-fbe7e5730000
tags: בישול
title: 'גם יפות וגם נאפות: עוגיות שבלולי שוקו-וניל'
---

הבכור חזר הביתה והודיע שנידבו אותו לאפות למפגש לימודי בחוץ (ברוח ימינו והנחיות הקורונה, מפגש בחוץ, עד 10 אנשים כולל מורה), הוא מיד הוסיף שכולם ביקשו שיכין את [הבראוניז שלנו](/food/cookingwithkids/2017-02-23/ty-article/0000017f-f8d0-d044-adff-fbf9572a0000), אבל הוא הציע להפתיע. "זה פשוט יוצא ממילא על יום שאת מכינה מתכון וזכרתי שמתכון לבראוניז כבר העלית, אז חשבתי שאולי נכין משהו יחד ואני אקח לכיתה ואת תפרסמי במדור", הסביר ושימח לב אמו, גם בגלל המחשבה ה"הו, כה פרקטית". 

אני לא יודעת מה אתכם, אבל ברגע שמתבגר מציע פעילות משותפת אין דרך אחרת חוץ מלקפוץ על המציאה. לאחר תהליך חשיבה, נזכרנו בעוגיות שלא הכנו "מאז שגרנו בבית הקודם", זה דרש בדיקה מקדימה ב[ספריית המתכונים של הבלוג](/food/cookingwithkids), שחוגג בימים אלה 5 שנים להיווסדו. כן ירבו. 

 עברו לתצוגת גלריהעוגיות שבלול שוקו-וניל צילום: קרן הברלא מצאנו את עוגיות שבלולי שוקו-וניל על בסיס חמאה במתכונים, אז הנה יש עכשיו. הן קלות להכנה, טעימות להפליא ותוך בערך שעה מעכשיו, גם אתם תוכלו לטבול אותן במשקה החם שיהיה לידכם, בתוך בית אפוף ריחות אפייה משמחים. 

**עוגיות שבלול שוקו-וניל (כ-70 עוגיות)** 

**מה?** 

2 ורבע כוסות (310 גרם) קמח לבן רב תכליתי 

חצי כוס (100 גרם) סוכר לבן 

קמצוץ מלח 

200 גרם חמאה קרה חתוכה לקוביות 

1 ביצה (גודל L) 

1 כף תמצית וניל איכותית 

2 כפות קקאו 

**איך?** 

 עברו לתצוגת גלריהצילום: קרן הברבקערת מעבד מזון מערבבים קלות את הקמח, הסוכר והמלח. מוסיפים פנימה את קוביות החמאה ומתחילים לעבד בפולסים עד שמתקבלים פירורים. 

טורפים את הביצה ותמצית הווניל, מוסיפים לתערובת שבמעבד המזון ומעבדים, בהתחלה בפולסים, עד שמתקבל כדור בצק. אוספים את כדור הבצק ומחלקים אותו לשניים. 

 עברו לתצוגת גלריהעוגיות שבלול שוקו-וניל צילום: קרן הברלחצי אחד מוסיפים 2 כפות קקאו ולשים בידיים (אפשר גם בכמה פולסים במעבד) עד שצבעו נעשה חום והומוגני. 

עוטפים את שני כדורי הבצק בניילון נצמד ומכניסים למקרר לרבע שעה. 

מחממים תנור ל-200 מעלות. 

על משטח מקומח קלות, או על נייר אפייה מקומח קלות המונח על משטח עבודה, מניחים כדור בצק אחד, מעליו פורסים את הניילון הנצמד בו עטפתם אותו, או שמוסיפים נייר אפייה נוסף מעל, ומרדדים את הבצק עד שהוא דקיק (כ-2-3 מ"מ). לדעתי זו הדרך הכי נוחה ומהירה לעבוד עם הבצק הזה. 

חוזרים שוב על הפעולה עם כדור הבצק השני ומניחים אותו מעל הבצק המרודד הראשון. חוצים את הבצק לאורכו ואת שתי שכבות הבצק של כל חצי מגלגלים יחד לצורת גליל מהודק, כך יוצרים שני גלילים – גליל אחד מכל הבצק ייצור עוגיות ענק. 

חותכים את הגליל לרוחב לפרוסות בעובי של כחצי סנטימטר ומניחים את העוגיות במרווחים של כ-2 סנטימטר זו מזו. 

מכניסים למרכז התנור לכ-10 דקות אפיה. מוציאים מהתנור ומניחים להצטנן לפחות 10 דקות. העוגיות יחזיקו כשבוע בכלי אטום. 

 עברו לתצוגת גלריהעוגיות שבלול שוקו-וניל צילום: קרן הברלחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)