---
date: 2020-02-20 08:48:00+02:00
description: ???
source: https://www.haaretz.co.il/food/cookingwithkids/2020-02-20/ty-article/0000017f-f8da-d47e-a37f-f9fee95c0000
tags: בישול
title: עוגת שמרים גבינה ביתית וטעימה
---

בעוונותיי הרבים הרגלתי את הילדים ל[לחמניות טריות](/food/cookingwithkids/2020-01-16/ty-article/0000017f-f8fa-d47e-a37f-f9fe57ac0000) כסטנדרט בסיסי לארוחת בוקר בית ספרית. כילדה זה היה אחד הפינוקים בעידן של לחם שחור/לבן פרוס ואם לא הספקתי להכין בעצמי, הקפיצה למכולת הניבה סנדוויץ' לחמנייה לא פחות מפנק שבנה של בעלת המכולת היה מכין. לכן, כשהילדים התחילו ללמוד, חזרתי לרומן שלי עם הלחמניות. עזבו אתכם משיפוטיות, מה שבאמת חשוב הוא שבמאפייה יש המון עוגות שמרים שמריחות ונראות נפלא ושום סדנה לדחיית סיפוקים לא תוכל להן יום אחרי יום אחרי יום. 

אבל יותר מכולן זו עוגת הגבינה שמרים שמייצרת אצלי אפקט פבלובי כל פעם מחדש ומקשה עליי את הפרידה מהמאפייה. ביום שישי החלטתי להפסיק את מעגל האימה של הערגה לעוגת שמרים גבינה, למרות שאין לה ממש לקוחות בבית מלבד שני המבוגרים שבינינו. בצק אחד, 2 עוגות (גבינה ושוקולד) עשו את העבודה. כמעט. מסתבר שהילדים בכל זאת אוהבים עוגת שמרים גבינה שעושים בבית. 

**עוגת שמרים במילוי גבינה** 

**מה?** 

**לבצק (2 עוגות אינגליש קייק):** 

25 גרם שמרים טריים 

30 גרם (3 כפות) קמח 

60 מ"ל (רבע כוס) חלב פושר 

כפית דבש 

600 גרם (4 כוסות גדושות) קמח 

100 גרם (חצי כוס) סוכר 

2 ביצים (L) 

120 מ"ל (חצי כוס) חלב 

כפית תמצית וניל 

100 גרם חמאה רכה 

חצי כפית מלח 

**להברשה:** ביצה טרופה 

**לסירופ:** 

100 גרם (חצי כוס) סוכר 

80 מ"ל (שליש כוס) מים 

כפית מיץ לימון 

**מילוי גבינה (לעוגה אחת – אם רוצים להשתמש בכל הבצק יש להכפיל כמויות):** 

500 גרם ריקוטה 

100 גרם (חצי כוס) סוכר 

1 ביצה 

1 כף קורנפלור 

1 כפית תמצית וניל איכותית (לא חובה למי שלא אוהב טעם וניל) 

תוספת אפשרית: 2 כפות צימוקים 

**איך?** 

 עברו לתצוגת גלריהצילום: קרן הבר **לבצק:** 

בקערה בינונית מערבבים את 3 כפות הקמח, השמרים הדבש והחלב, מכסים ומניחים בצד להתפחה 

לקערה אחרת מכניסים את הביצים, החלב ותמצית הווניל וטורפים יחד. 

לקערת מיקסר מכניסים את הקמח והסוכר ומיד גם את תערובת השמרים ותערובת החלב והביצים ותחילים ללוש באמצעות וו לישה במהירות איטית במשך כדקה. מוסיפים את החמאה הרכה וממשיכים ללוש כ-7 דקות בסך הכל. אחרי הדקה הראשונה, עוצרים לרגע את פעולת המיקסר כדי לנקות את דפנות הקערה. 

מוציאים למשטח מקומח ולשים עוד כשתי דקות, כדור הבצק צריך להיות גמיש, רך ונעים למגע. 

מקמחים קלות קערה נקייה ומניחים בה את הבצק להתפחה של שעה. 

מוציאים את הבצק למשטח מקומח, לשים אותו קלות ומגלגלים לכדור ומכניסים למקרר לתפיחה איטית לפחות לשעתיים, ניתן לשמור את הבצק כ-12 שעות במקרר. 

**הרכבה:** 

 עברו לתצוגת גלריהצילום: קרן הבר מחממים תנור ל-175 מעלות. 

בינתיים ניתן להכין את המלית – מערבבים (למהדרין ניתן כמובן להקציף ואם כבר אז במיקסר ידני) את כל החומרים בקערה. 

מוציאים את הבצק למשטח מקומח. 

חוצים את הכדור לשניים. 

על נייר אפייה מרדדים כל כדור למלבן ברוחב של כ- 30 ס"מ ובאורך של כ-40 ס"מ. 

בעזרת סכין מסמנים בעדינות 2 קווי אורך ברוחב של כ-10 ס"מ מכל קצה, כך שייוצרו 3 שדרות בבצק. לפני שמניחים על השדרה המרכזית של הבצק את המילוי מסמנים כנפיים בנות כ-1.5 ס"מ לרוחב שתי השדרות הקיצוניות. עכשיו מניחים את המילוי על השדרה המרכזית תוך שמירה על שוליים של כ-2 ס"מ מכל צד. את השוליים האלה מקפלים על מילוי הגבינה ומתחילים להעביר "כנפי בצק" מימין לשמאל לסירוגין עד לקצה. מהדקים ומעבירים לתבנית אינגליש קייק לעוגת גבוהה או שמעבירים לתבנית תנור רגילה למראה פחוס ולגבינה מתפרצת. 

מברישים בביצה טרופה ולתנור לכ-25 דקות. 

**בינתיים מכינים את הסירופ:** 

לסיר קטן מכניסים את המים והסוכר ומביאים לרתיחה על אש גבוהה. מנמיכים את הלהבה, מוסיפים מיץ לימון ומבשלים כ-5 דקות תוך ערבוב מדי פעם. 

אחרי 25 דקות בתנור מכבים את התנור, מוציאים את העוגות, מברישים היטב בסירופ ומחזירים לתנור חצי פתוח ל-5 עד 10 דקות. מצננים ומגישים. את מה שנשאר שומרים במקרר.

לחצו על הפעמון לעדכונים בנושא:
------------------------------

* [עוגות, מאפים קינוחים מתכונים](/ty-tag/cakes-0000017f-da2a-d938-a17f-fe2a21fc0000)
* [מתכונים](/ty-tag/recipes-0000017f-da28-dea8-a77f-de6a4ba50000)