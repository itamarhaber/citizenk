---
date: 2021-10-21 10:14:00+03:00
description: ???
source: https://www.haaretz.co.il/blogs/karenhaber/2021-10-21/ty-article/0000017f-f8e8-ddde-abff-fcedb3f80000
tags: דעות
title: איימן עודה - האחרון שמגן בגופו מפני הפשיזם
---

ביום שלישי השבוע [התעמתו ח"כ איימן עודה וח"כ איתמר בן-גביר](/news/politi/2021-10-19/ty-article/0000017f-e80f-dc7e-adff-f8af07140000) בבית החולים קפלן, מחוץ לחדרו של עציר מינהלי פלסטיני בשם מקדאד אל-קוואסמי. באופן לא מפתיע מוסגר העימות הזה באופן הכי ישראלי שיש - ח"כ ערבי "הרים יד"/"דחף" ח"כ יהודי. הקונצנזוס בחברה היהודית היה גורף - מפרשן "חדשות 13" ברוך קרא צייץ שח"כ עודה "צריך לעוף מכנסת ישראל" ועד לשר הבריאות ויו"ר מרצ הורוביץ, שגינה במהדורה את התנהגותו של עודה וטען שיש להעמיד אותו לדין משמעתי, ושאם האופוזיציה לא הייתה תוקעת את הקמת ועדת האתיקה - היא הייתה מרחיקה את עודה "להרבה מאוד זמן". 

השומע מהצד יכול להניח שהייתה כאן אלימות לשמה, אבל הסיטואציה שהתרחשה בבית החולים לא עומדת בפני עצמה. הדיפת בן-גביר הייתה בגדר קו הגנה אחרון של אדם מיואש הנלחם על עקרון שהוא מאמין בו, ובצדק. בתכלס עודה עמד מול בן-גביר, כפי שרבים מאיתנו צריכים לעשות, ואמר לא לפשיזם. אם בספורט הגינויים עסקינן, הרי שהגעתו של בן-גביר לקפלן היא המעשה המגונה. העובדה שהנהלת בית החולים לא מנעה את ביקורו בחדר מתוקף חוק זכויות החולה (סעיף 10 אם תהיתם), היא כשל - תוצר לוואי של כשל גדול עוד יותר, שהוא העובדה שפשיסט כמו בן-גביר, תומך מוכח בארגון טרור, הוא בכלל חבר כנסת. 

בעוד שהוויכוח על התנהלות ח"כ עודה ממלא את סדר היום, הציבור היהודי מפספס שוב את הפואנטה. אנחנו יכולים להמשיך ולהתעלם מהפיל הוורוד שבחדר, רק שהוא לא ייעלם והוא גם לא פיל – הוא פלסטיני. יותר מ-90 יום שובת רעב מקדאד אל-קוואסמי. מעולם לא הוגש נגדו כתב אישום, אבל בישראל מציירים אותו כארכי-מחבל. מעצם היותו פלסטיני הוא אשם. בדיון על כך שעודה הדף את בן-גביר, אנחנו הודפים הלכה למעשה את תפוח האדמה הלוהט שמונח לפתחנו 54 שנות כיבוש. מדיניות המעצרים המינהליים נועדה ליצור אווירת פחד, אך אנחנו אדישים אליה כי למי אכפת זכויות הפלסטינים? התרגלנו לוותר עליהן. 

אל-קוואסמי הוא מקרה המייצג את ההטיה הבלתי נסבלת בדעת הקהל הישראלי. זוהי הטייה תודעתית שבה שהופכת כל פלסטיני למחבל, ולכן אין לה שום בעיה עם אף מפגן כוחנות – לא כשהוא מגיע משורות הצבא, משורות המשטרה או הפוליטיקה, ולא כשהוא מגיע מצד פורעי חוק מתנחלים. בעוד שהמציאות ברורה, פעם אחר פעם בוחר הציבור היהודי-ישראלי בפריווילגיה של עיוורון ומקווה שהמציאות תדביק את המחשבה החיובית. היא לא. 

הכיבוש יוצר מצבים אלימים בלתי אפשריים והוא אנטי-דמוקרטי במפגיע. זו הסיבה שביום שלישי [גינתה שגרירת ארה"ב באו"ם](/news/politics/2021-10-19/ty-article/.premium/0000017f-e72a-df5f-a17f-fffee9ef0000), לינדה תומאס גרינפילד, את אלימות המתנחלים - כולם רואים לנו, רק אנחנו מתעקשים לעצום עיניים. כשהשמאל הציוני מצטרף ל"חגיגה", עודה וקומץ חברי כנסת הם האחרונים שיגנו בגופם מפני הפשיזם.

לחצו על הפעמון לעדכונים בנושא:
------------------------------

* [איתמר בן גביר](/ty-tag/itamarbengvir-0000017f-da28-d718-a5ff-faaccb6b0000)
* [איימן עודה](/ty-tag/0000017f-da59-d494-a17f-de5bfb3e0000)