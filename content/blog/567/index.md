---
date: 2017-07-16 13:45:00+03:00
description: ???
source: https://www.haaretz.co.il/blogs/karenhaber/2017-07-16/ty-article/0000017f-f8d6-d47e-a37f-f9fefa300000
tags: דעות
title: מחמת הספק, מתחרז עם פייק
---

ראש הממשלה נתניהו בחזקת חף מפשע כל עוד לא יוכח אחרת בבית המשפט וכל עוד קיים ספק סביר שהוא זכאי. בהינתן העובדה שחזקת החפות נועדה לרסן את השלטון ולהגן על האזרח, הרי שנתניהו כאזרח ישראלי נהנה ממנה ובצדק. נתניהו אכן שווה בפני החוק בהבדל אחד ועקרוני, הוא אינו אזרח רגיל, אלא ראש ממשלה. מתוקף תפקידו, דרישת החפות אינה מספיקה, הוא גם צריך לענות לדרישות תפקיד נוספות ובהן יושרה ואחריות ציבורית, או בעגה המקובלת במחוזותינו – זוטות.

אני לא יכולה להיחשד כאוהדת נתניהו ועם זאת אשמח לו כל המועלה כנגדו יופרך בהנחה שאינו אשם ולו משום שאני מאמינה בצורך בשלטון שאינו מושחת, נאיבית שכמותי. לכן כשראש הממשלה התפנה בלילה של ה- 13.7.2017 במעונו לתת ראיון אישי ובלעדי לשמעון ריקלין ואלירן טל מערוץ 20, גם אני התפניתי מעיסוקיי כדי לצפות בו. אלא שכל מה שקיבלתי הוא עוד מדף מסרים. ממש כמו בסרטוני ראש הממשלה בדף הפייסבוק, כך ערוץ 20 הוא רק עוד ערוץ קידום. במילותיו של ראש הממשלה בתום כרבע שעת השיחה, בהחלט לא ראיון עיתונאי, בלי לשים לב - ערוץ עוקף תקשורת. כי איפה ניתן להזין אזרחים בכפית של פייק ניוז בפייק תקשורת עם פייק עיתונאי?

ראש ממשלה שדמוקרטיה היא בראש מעייניו לא יעלה בדעתו לפעול להחלשת התקשורת, גם אם היא ביקורתית כלפיו, כיון שתקשורת חזקה היא מרכיב חיוני בנשמת אפה של הדמוקרטיה. הכל הפוך אצל ראש הממשלה והוא בטוח שיוכל להסביר לנו שמי שמבולבלים אלה אנחנו. הוא מכנה את התקשורת "תקשורת סובייטית", אלא שתקשורת סובייטית במהותה אוהדת את השלטון, אבל בואו לא נתבלבל, אם ראש הממשלה אומר הוא בטח יודע. ראש שהממשלה אמור לדעת מה קורה מתחת לאפו, אבל אחד הביטויים השגורים אצלו הוא "לא יודע כלום, שום דבר" הכל בגדר "אש מלאכותית". ועם זאת כשלא מדובר בנתניהו, עשן ואש לרוב מלמדים על בעיה.

צודק ראש הממשלה בסטטוס שלו ממוצאי שבת האחרון, שנועד לקדם את ה"ראיון", "את הדברים האלה לא תראו במהדורות". לא נראה אותן במהדורות פשוט משום שראש הממשלה לא נוהג להתראיין במהדורות כי שם מסתבר "לא נותנים לו לגמור משפט." גם על זה אנשי ערוץ 20 לא חשבו שראוי להתעכב, כמו בכל נושא אחר, ולשאול על בסיס מה טוען את זה ראש הממשלה שמקפיד לא להתראיין בתקשורת הישראלית. עד לשיחה המחמיאה מול אנשי ערוץ 20, הריאיון האחרון שלו באחד מערוצי הטלוויזיה הישראלית היה בספטמבר 2016 לגיל תמרי מערוץ 10, ולפני כן לא התראיין כשנה וחצי. היינו במהלך 27 חודשים ראש הממשלה העניק בסך הכל שני ראיונות ואגב בשניהם, בדקתי עבורכם, נתנו לו לסיים את רובם המוחץ של משפטיו ולהעביר את דבריו לציבור, שזה הרבה יותר ממה שניתן להגיד על היחס למרואיינים אחרים.

 עברו לתצוגת גלריהגם אם נתניהו חף מפשע, הוא לא חף מאחריות ולא מיושרה, שאמורות להיות חלק מהדרישות המקובלת ממי שנושא בתפקיד הבכיר של ראשות ממשלהצילום: צילום מסך יש הרבה דברים להתעכב עליהם בראיון, ולא רק במניינם המשטרתי 1000, 2000, 3000 ופרשת בזק. מעבר לירידות האישיות נגד שני עיתונאים שנתניהו לא אוהב (דרוקר ואברמוביץ' שכמובן אצל נתניהו מנצחים על הקמפיין התקשורתי להכפשתו), נתניהו טוען שההפגנות בפתח תקווה אינן חוקיות ויותר מזה שהן ממומנות על ידי הקרן החדשה. כללי התקשורת החדשה של נתניהו כנראה ברורים - ספקולציות של אחרים הם פייק ניוז ואילו כל משפט שלו הוא עובדה שאין צורך להביא לה תימוכין. העניין הוא שההפגנות חוקיות ולמרבה הפלא הן אפילו זכות בדמוקרטיה והקרן החדשה בכלל אינה קשורה להפגנות. אם ראש הממשלה טוען כך ראוי שיואיל בטובו וימציא נתונים שמגבים את דבריו ויפעל בהתאם. אבל אין דין ראש ממשלה כדין תקשורת כמובן, נתניהו יכול להרשות לעצמו לומר כל דבר גם אם אינו עונה להגדרה "אמת דיברתי", כמו גם לקרוא לווילה בקיסריה "דירה".

לשאלת הצוללות מסביר ראש הממשלה כי הוא פעל נכון ושדבריו מגובים בפרוטוקולים ושבשורה התחתונה הצוללות הן צורך קיומי ה"מבטיחות את קיומה של ישראל", בעוד שיעלון, שר הביטחון לשעבר, מסביר שלא כך היא ושלפני 2029 בכלל לא ייווצר צורך בהחלפת צוללות. הדברים האלה עוד יתבררו, יש לקוות, אבל מה שברור מעל לכל ספק הוא שנושאי ביטחון נעשים במחשכים וששר ביטחון בישראל אינו מיודע כל צרכו על המתרחש בתחומי משרדו ומגלה אותם בעזרת התקשורת, אותה תקשורת שראש הממשלה מנסה בכל כוחו להכפיש ועם זאת מיודד עם רבים מראשיה.

כל "הראיון" הזה הוא פייק ניוז שלא מצליח לכסות על העובדה שגם אם נתניהו חף מפשע, הוא לא חף מאחריות ולא מיושרה, שאמורות להיות חלק מהדרישות המקובלת ממי שנושא בתפקיד הבכיר של ראשות ממשלה. כשראש הממשלה עסוק לצייר עצמו כנרדף, אנחנו בהחלט צריכים לשאול את עצמנו שאלות נוקבות, אבל מהן שאלות נוקבות מול הנהוניהם של ריקלין וטל, זה מרגיש לראש הממשלה הרבה יותר טוב ותודה ששאלתם.