---
date: 2019-07-31 09:20:00+03:00
description: ???
source: https://www.haaretz.co.il/blogs/karenhaber/2019-07-31/ty-article/0000017f-f895-d47e-a37f-f9bd64e70000
tags: דעות
title: אדישות ששווה 10 במדד האושר
---

בשבוע שעבר פתחו פעילי "שלום עכשיו", ובהם המנכ"לית שקד מורג וראש צוות מעקב ההתנחלויות שבתי בנדט, בקמפיין לתליית כרזות "מאחז בלתי חוקי" על שלטי ההכוונה למאחזים ביהודה ושומרון. בגוש שילה שממזרח לשבות רחל הגיעה קבוצת מתנחלים מלווה בכוחות ביטחון ואלה עיכבו את הפעילים לחקירה. אתם מוזמנים לקרוא שוב ואם עדיין לא מצאתם היגיון, ברכותיי. אין זה דבר של מה בכך. 

מאז החלטת הממשלה ב-1996 לא לבנות התנחלויות חדשות, ולמרות התחייבותו של אריאל שרון ב-2003, יש למוח היהודי קונץ פטנט: מאחזים לא חוקיים. לרוב מדובר במעין שלוחות של התנחלויות קיימות. דה-יורה הממשלה מעלימה עין, אך דה-פקטו מזרימה כספים ומעניקה הגנה ביטחונית. המאחזים הבלתי חוקיים הם עבודה בעיניים והם קמים בגיבוי הממשלה כדי לקבוע עובדות בשטח. בכל פעם שמדברים על פינוי - קמה צעקה אדירה מתובלת באולטימטומים, אך בפועל המאחזים נותרים במקומם. 

המאחזים הבלתי חוקיים הם רק דוגמה אחת לשורה ארוכה של עניינים שהפסקנו להבין מה הבעיה איתם. אנו חיים לאורה של תעשייה שכולה אחיזת עיניים ומתחזקים אותה על בסיס יומי. הפכנו את החיים בשקר לסימן היכר וכל כך התרגלנו אליהם עד שממש לא מעניינת אותנו המציאות. כל עוד אנחנו שקועים בבועה שלנו - "מדד האושר" נוגע בשמיים, או לפחות בגג הבועה. שום דבר לא נבחן לעומקו, ובדיוק כמו במקרה של המאחזים הבלתי חוקיים, ברגע שקוראים לילד בשמו, הימין מתחיל בקריאות "שמאלן" ו"בוגד". ככה זה כשמישהו מדבר מציאות, הזיות עובדות יותר טוב. 

 עברו לתצוגת גלריהשניים מהחשודים הישראלים מגיעים לבית המשפט באיה נאפהצילום: Petros Karadjias/אי־פי כך דפדפנו גם את [הרס 13 מבנים בצור באהר](/news/politics/2019-07-24/ty-article-magazine/.premium/0000017f-efab-d497-a1ff-efabc4ca0000) בשבוע שעבר. אלה רק פלסטינים מירושלים וממילא המדינה טוענת להריסה משיקולי ביטחון. אף אחד לא מפקפק בנחיצותה, את אף אחד לא מעניין אם היא היתה מוצדקת או אם ניתן היה למנוע אותה באמצעות פתרון אחר. כשמדובר בפינוי מאחז בלתי חוקי, גם אם אין בו מתנחל אחד, נלחמים על פינויו משל עליו עומד האינטרס הציבורי, אבל כשמדובר בבתים של משפחות ערביות, 70 דירות אגב, שנבנו בעמל, מחסכונות חיים ובאישור - זה לא נראה לנו כמו משהו שראוי לתשומת לב, אז בוודאי שגם לא לחמלה. 

אנחנו מאחזי עיניים. גם השמחה על [שחרורם של 12 הישראלים](/news/law/2019-07-28/ty-article/0000017f-e650-df2c-a1ff-fe51ec900000) בפרשת האונס שלא היה בקפריסין וההתייחסות אליהם כאל זכאים, התעלמה מהעובדה הפשוטה שלפחות חלקם קיימו יחסי מין עם אשה שלא היתה ממש בהכרה, צילמו סרטון של האקט והפיצו אותו בוואטסאפ. גם בלי עבירת האונס מדובר בחבורה מפוקפקת והתמיכה בה שולחת לנוער את המסר לפיו הכל מותר, רק אל תתפסו. 

גם [גירוש המשפחות הפיליפיניות](/news/education/2019-07-28/ty-article/0000017f-e665-df5f-a17f-ffffb9650000) הוא עוד פעולה חוקית אך לא מוסרית שניתן היה לפתור בדרכים אחרות. במקום זאת הממשלה מעדיפה להפחיד. בחייכם, מי מאמין שזה האיום הדמוגרפי הבא על מדינת ישראל? האם ישראל לא יכולה להתמודד עם קליטת המשפחות? יכולה, אבל את מי זה מעניין, זכויות אדם ומוסר זה לשמאלנים. וכשהשרה רגב לא מהססת לטעון שבית המשפט העליון תמך בכך שתיאטרון אל-מידאן הוא במה להסתה, כשבפועל השופטים מעולם לא נדרשו לסוגייה - גם הפייק ניוז עובד שעות נוספות והכל הולך. רגב כבר השיגה את שלה בצריבת התודעה, וממשלה שלמה שכולה מיניסטריון אמת, משכתבת את המציאות כדי שיהיה לנו נוח לשמוע. 

 עברו לתצוגת גלריהאסטה ובתה קתרין בעת מעצרן, בשבוע שעברצילום: מגד גוזנינעשינו אדישים, קלים לריצוי. כל עוד העוולות לא נוגעות בנו כמעט שלאף אחד לא באמת איכפת. שלחנו עוד שורש בארץ המובטחת, נופפנו יפה לשלום לילדי העובדות הזרות, הביטו כמה הנוף התרחב אחרי הרס הבתים בצור באהר. המשיכו להאמין שאין מה לשפר והמשיכו להצביע למי שגורם לכם לחשוב שהאדישות הזו שלכם שווה 10 במדד האושר. אין, אין כמו המדינה שלנו. הריעו לחשודי פרשיית האונס, ומכאן קחו אותם לבקו"ם, מחכים להם בסיירת.