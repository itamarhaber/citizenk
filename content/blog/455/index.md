---
date: 2018-07-01 13:10:00+03:00
description: ???
source: https://www.haaretz.co.il/blogs/karenhaber/2018-07-01/ty-article/0000017f-f8a0-d2d5-a9ff-f8ac7ff80000
tags: דעות
title: איך התחושה לצאת מחינוך ביתי ולעבור לחינוך ממלכתי? רשמיה של אם
---

שנת הלימודים הרשמית הראשונה של בננו הבכור הסתיימה, אצל מרבית האנשים זה מתרגם לילד שעולה לכיתה ב', [אצלנו הוא עולה ל-י'](/blogs/karenhaber/2017-08-23/ty-article/0000017f-f8c4-d318-afff-fbe7902c0000). זו חוויה אחרת לגמרי, זאת אומרת אני משערת בהיעדר התנסות כזו בגוף ראשון הורה שלי. אי אפשר לתמצת שנה לתוך מספר מועט של מילים ולהכיל את כל המחשבות, ההתנסויות, האתגרים, המאמץ מבלי להפשיט אותם עד שיחטאו לכל המשמעויות המלאות של החוויה. 

לא היה לי מוזר להפוך לאמא של ילד במערכת החינוך, בעיקר משום שבית הספר בו לומד הבכור [שונה מבית ספר ממלכתי רגיל](/news/education/2016-08-29/ty-article/.premium/0000017f-db47-d3ff-a7ff-fbe7e9a30000), זה בית ספר אנתרופוסופי אינטימי וצומח, וזה הקל מהותית את ההסתגלות לשינוי. בניסיון לזכך את המטרה העיקרית שלי בכניסה למערכת, הרי שמעבר לכל הישג אחר, בראש העדיפויות שלי כהורה עמד הרצון שהילד לא יאבד במערכת החינוך, שגם בבית הספר יראו את האדם שהוא, על החזקות שבו ועל החסרונות שלו, כיחיד וכחלק מקבוצה, ויעודדו אותו להתפתח כאדם ולא רק כתלמיד. 

הסיבה פשוטה - מהר מאוד כהורה הבנתי שהישגים לימודיים מגיעים ללא מגבלת זמן ותמיד ניתנים לשיפור, בניגוד לשעון העצר שמופעל על תהליך התפתחות שלנו כבני אדם, על גיבוש הזהות והאופי. בעיניי, זה חלון הזדמנויות שהולך ונסגר עם כל שנה עד ההגעה לבגרות וכל ניסיון לשינוי אחרי דורש המון מודעות ונכונות להשקיע ולהתאמץ. במידה רבה זו אחת הסיבות העיקריות שהובילו אותי [להישאר עם הילדים בשנים האלה](/blogs/karenhaber/2016-06-08/ty-article/0000017f-f8d9-d2d5-a9ff-f8dd21e10000) וזה משהו שאני מאמינה שלא נעצר בבית אלא חייב להימשך גם בתוך המערכת. 

 עברו לתצוגת גלריהילדים יוצאים מבית ספר אנתרופוסופי במרכז. אופיו של בית הספר הקל מהותית את ההסתגלות לשינויצילום: ניר כפריעד שלא הרגשתי שמצאנו את המקום שעושה גם את זה, לא היה בי הרצון לשחרר. עכשיו משנמצא המקום הזה, בתום שנה מצאתי את עצמי מוכנה להמשיך ולא רק שרשמנו את בכורנו לכיתה י', גם רשמנו את אחותו ואחיו לשנה הבאה ושמנו סוף לתקופה מאוד משמעותית של [חינוך ביתי](/blogs/karenhaber/2016-12-18/ty-article/0000017f-f8bd-d318-afff-fbff55920000). 

זה לא עניין של מה בכך, אך הוא נעשה מתוך הרבה ביטחון בבחירה. הבחירה שאינה נטולת חסרונות, אך היא נכונה יותר, כי בדיוק כמו שאנחנו רוצים שבית הספר יראה את הילדים, גם אנחנו צריכים לראות אותם. המעבר לבית הספר הזה הוא נכון עבור כל השלושה וזו הסיבה שגם החלטנו לעבור דירה ולגור לא רחוק מבית הספר למרות שקנינו דירה די רחוק. בסופו של דבר כהורים, הבחירות שלנו הן הדרך שלנו להשפיע על התגבשות אופים וזהותם והיא לא יכולה להיעשות באופן מכני, חינוך של כל ילד הוא עולם ומלואו וזו לא קלישאה. 

במהלך השנה ליווינו את הבכור, לעתים קרוב יותר ולעתים מרחוק, למדנו לשחרר ולהדק כשצריך, לעודד וגם לעמוד בצד ובסופה של שנה יכולנו לעצור ולהעריך. את ה"תעודה" שלנו נתנו לבכור ביום קבלת התעודה ולפני היציאה האחרונה השנה לבית הספר ואני חושבת שזה היה משמעותי עבורו כמו שזה היה עבורנו (לא כולל [העוגיות](/food/cookingwithkids/2018-02-08/ty-article/0000017f-f8a9-d887-a7ff-f8eda4600000) שיצאו מהתנור). את סיכום השנה קיבלנו שלושתנו, הורים וילד בשיחה עם המחנכים כשבועיים לפני תום השנה, בשיחה שנגעה בכל אספקט, הצלחות כמו גם אתגרים, הישגים לימודיים והישגים חברתיים. ואז הגיעה התעודה והיא לא היתה לאקונית, מולנו הונח ספרון שצייר קווים לדמותו של נער, קווים שרק מי שרואה אותו יכול להעלות על הכתב. תעודה שבעיקר משקפת שהוא אינו שקוף. 

אם זה היה מובן מאליו שילדים אינם שקופים או חד ממדיים ואינם יכולים מסתכמים במדדים כמותיים, התעודות של כל ילד בישראל היו מציירות ילד, ילד קצת שונה מהילד שלפניו או מאחוריו. שנה שלמה של למידה לא מסתכמת בשורה ומספר כי בסופה של כל תעודה עומד ילד והוא גדול יותר מסך ידיעותיו בתנ"ך, מתמטיקה וחינוך גופני. הילד הזה מאמין שנדע לתת לו את הכלים שהוא צריך ואני לא בטוחה שבאופן כללי אנחנו מצדיקים את האמון, הם גם יגלו את זה, לא הרבה אחרי שתנוח בידם תעודת הבגרות. שנאמר וזאת לתעודה