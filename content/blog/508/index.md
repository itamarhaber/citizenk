---
date: 2017-12-31 14:30:00+02:00
description: ???
source: https://www.haaretz.co.il/blogs/karenhaber/2017-12-31/ty-article/0000017f-f8de-ddde-abff-fcfff6810000
tags: דעות
title: אלדד יניב, התבלבלת, זו לא ההפגנה שלך
---

אלפים הגיעו אתמול ל[הפגנה בתל אביב](/news/education/2017-12-30/ty-article/0000017f-da75-d938-a17f-fe7fc2190000) וזכו לשמוע את אלדד יניב מבהיר: "כל האידיוטים שהגיעו עם גרדומים, עם חרבות, עם פטישים, תורידו את השלטים האלה. אל תתנו להם להרוס לנו את ההפגנה, אל תתנו להם להטריל אותנו". אידיוטים? הטרלה? כל אדם שיוצא מאזור הנוחות ומגיע להפגין ראוי לתודה, בטח לא להוקעה ובכל זאת הנה אנחנו כאן. בואו לא נתבלבל, המפגינים עם השלטים הבודדים, שלטי ה-BDS, [הגיליוטינה](/blogs/karenhaber/2017-12-24/ty-article/0000017f-f8bc-d460-afff-fbfe27ae0000) או שלטי בוגדיהו, אולי לא נוחים אבל הם מימוש חופש הביטוי, בדיוק כמו הקריאה "ביבי הביתה" של יניב עצמו, או אמירתו של [עו"ד אליעד שרגא](/blogs/taliherutisover/2017-01-01/ty-article/0000017f-f8e6-d044-adff-fbffd2b70000) ש"בגדו במולדת ושלא יספרו לכם שטויות". 

ההתבטאות של יניב אתמול אינה שולית ותרשו לי להתעכב עליה. יש המון דרכים להתייחס לשלטים הספורדיים שמקפיצים בכל פעם את הימין ומאפשרים ספין "זוטי זוטות". דרך אחת היא להתעלם מהם ולא לתת לשיח להיגרר למחוזות השוליים של שלטים שנצפו בהפגנה, אלא לסיבה לשמה אלפי אנשים התכנסו. רמז: אין תחרות "שלט הזהב" בסוף כל הפגנה. ניתן לסכם אותם בפרפרזה: השלטים מקפיצים, אבל שיירת השחיתות עוברת. 

אפשרות אחרת היתה לבטא מסר ברור שמהות ההפגנה היא המאבק בשחיתות ועל זה יוצאים לרחובות ומול כל שלט "פרובוקטיבי", נישאים אלפי שלטים שקריאתם פשוטה וברורה: "די לשחיתות". אפשר להתנער ולהגיד בקול ששלטים המסיתים לאלימות אינם מקובלים ומקדמים שיח לא ראוי. אבל אין מקום לכנות אותם "אידיוטים" או "טרולים", בטח אם המאבק הוא גם מאבק של סולידריות אזרחית. 

אפשר להסתתר מאחורי רצון במחאה לא מזוהה פוליטית, אלא שהמחאה ברוטשילד היא מחאה פוליטית כי זה טיבן של מחאות נגד השלטון וההתעוררות הפוליטית הזו היא חיונית. בקשתו של יניב "אל תתנו להם להטריל" היא ניסיון אינטרסנטי לשמור את המחאה בתוך הכללים שלו, משל ההפגנה היתה שלו. על רקע זה ובצירוף מקרים הגיעו אתמול מפגינים עם שלטים עליהם נכתב: "[אלדד יניב לא מייצג אותי](https://glz.co.il/%D7%92%D7%9C%D7%A6/%D7%AA%D7%95%D7%9B%D7%A0%D7%99%D7%95%D7%AA/%D7%A0%D7%9B%D7%95%D7%9F-%D7%9C%D7%94%D7%91%D7%95%D7%A7%D7%A8/%D7%A0%D7%9B%D7%95%D7%9F-%D7%9C%D7%94%D7%91%D7%95%D7%A7%D7%A831-12-2017-0801/%D7%90%D7%9C%D7%93%D7%93-%D7%99%D7%A0%D7%99%D7%91-%D7%9C%D7%90-%D7%9E%D7%99%D7%99%D7%A6%D7%92-%D7%90%D7%95%D7%AA%D7%99-%D7%A0%D7%95%D7%A9%D7%90-%D7%94%D7%A9%D7%9C%D7%98-%D7%91%D7%9E%D7%97%D7%90%D7%94-%D7%90%D7%9E%D7%A9-%D7%91%D7%A8%D7%90%D7%99%D7%95%D7%9F)". המפגינים הותקפו פיזית ומילולית ושלטיהם הורדו ונקרעו. 

המחאה אינה אלדד יניב. הוא אמנם הפך לרוח החיה, אבל קשה להתנער מהתחושה הלא נעימה שבנוסף להתגייסותו למטרה החשובה - הוא קודם כל מתגייס למען עצמו. כמו שאני רואה את זה, הצלחת המחאה מבחינת אלדד יניב, שהיה ונשאר אופורטוניסט מוכשר, היא לא רק ביעור השחיתות, זירוז החקירות והפלת נתניהו, מטרות שהוא מגויס אליהן לחלוטין, אלא גם חלון ההזדמנויות, אולי האחרון, להגשים את חלומו ולהיכנס למגרש הפוליטי כשחקן בעל כוח בפני עצמו. 

יניב, שעושה עבודה חשובה ומהותית בארגון ההפגנות ואכן אחראי גם על התחזקותן המשמעותית, מעולם לא הפסיק להיות אדם של אינטרסים. כי ככה הוא עובד. השאיפות הפוליטיות שלו לגיטימיות, אין בכך דבר רע מלבד העובדה שמדובר באלדד יניב, האיש ופניות הפרסה. אחרי כל [הווידויים החושפניים](/magazine/2012-04-18/ty-article/0000017f-e1b1-d568-ad7f-f3fbe7b50000), ההכאה על החטא, המטמורפוזה והעשייה האמיתית בחזית הפעילות החברתית, יניב נשאר יניב ואינטרסים אישיים משחקים אצלו תפקיד. זה משל הצפרדע והעקרב all over again, וההתבטאות מאתמול רק מוכיחה שהוא לא ייתן לדבר לעצור אותו, ושדבר לא השתנה ו"כשאין שום דבר יותר חשוב מניצחון, אז אין לך לא קווים אדומים ולא קווים שחורים ולא קווים אפורים, ואני חציתי את כולם". 

אני קוראת דברים שאמר ב-2012: "כשאתה עושה את זה אתה למעשה אומר: שום דבר כבר לא יעמוד ביני לבין הגעה לראש הפירמידה, ואתה מותיר אחריך שובל של שריפה, כמו שאני הותרתי מאחורי", ומבינה ששום לקח לא נלמד. אבל המחאה הנוכחית היא אחרת, מפני שפניה אינן פניהם של מני נפתלי ואלדד יניב, אלא של כל אחד מהאלפים שבאו להפגין, איש איש והשלט שהוא נושא או לא נושא עמו. 

 עברו לתצוגת גלריהצילום מסך. מיד נחסמתי בכל ערוצי התקשורת, ללא אפשרות להגיב**גילוי נאות:** נפגשתי עם אלדד לפני כשלוש שנים במטרה לבחון את האפשרות של פעולה משותפת ליצירת גוש פוליטי-דמוקרטי ישראלי. קיבלתי אזהרות לגביו ובכל זאת החלטתי שלא אפסול בטרם אפגוש. גיליתי אדם כשרוני שבעיקר מחפש את הדרך לחזור לעמדת כוח, ונפרדנו כידידים. לפני שבועיים צייץ ניר גונטז' בטוויטר על הדיסוננס בין ההפגנות ובין האפשרות שאלדד יניב, סמל לשחיתות (אולי היה צריך להוסיף בשעתו), רוכב עליה כדי להגיע לכנסת ולחצתי על כפתור ה-like. די מהר קיבלתי הודעת ווטסאפ "תתביישי" ומיד נחסמתי בכל ערוצי התקשורת, ללא אפשרות להגיב.