---
date: 2020-10-15 08:00:00+03:00
description: ???
source: https://www.haaretz.co.il/blogs/karenhaber/2020-10-15/ty-article/0000017f-f8bb-d460-afff-fbff1e8d0000
tags: דעות
title: מתחת לאלונקה, בנוהל
---

השבוע אישר קבינט הקורונה את החלטתם של בנימין נתניהו בני גנץ [להאריך את הסגר עד תחילת שבוע הבא](/health/corona/2020-10-13/ty-article/.premium/0000017f-e280-d7b2-a77f-e38713e60000). כך מצאו עצמם אזרחי ישראל סגורים לחמישה ימים נוספים בלי הסברים או כיוון לתוכנית פעולה. הציבור נדרש לשתף פעולה או לחטוף קנסות, או שמא קורונה. שנאמר: אם יש בחירה אז זו דמוקרטיה. 

אבל זהו שלא. אזרחי ישראל מתבקשים כבר שבועות, בפעם השנייה בתוך חצי שנה, לחיות בסגר ולוותר דה-פאקטו על חרויותיהם הבסיסיות. השימוש בשלילת חרויות לא רק שחייב להינקט רק כשאין ברירה, כלומר כשהוא מתנגש בשלום הציבור, הוא חייב להיעשות באופן מוגבל, מבוקר ובעיקר - שקוף. בוודאי לא באופן שרירותי או תוך הישענות על עצם בלעדיותה של המדינה בהפעלת כוח, רק משום שהיא "יכולה". כשמדינה מפרה חרויות בסיסיות היא אמורה לעשות זאת בחרדת קודש ולא כעונש, משל היתה מורה שלא מצליחה להשתלט על כיתה. 

כשלמדינה אין ברירה אלא לשלול חרויות, עליה לשאוף לעשות זאת מתוך גיוס האוכלוסייה. זה לא יכול להיעשות באיומים. בדמוקרטיה, צעד שכזה צריך להיעשות בשקיפות, תוך מתן הסברים והצגת תוכנית פעולה. זאת, מתוך הנחה שבזמן הזה שלטון החוק אינו מושעה ויש להתנהל ביתר זהירות ושמירה על מערכת האיזונים והבלמים. הגברת הפיקוח בעת הזו היא על הרשויות, לא על האזרח. כל זה נכון במעבר למצב חירום ונכון עוד הרבה יותר בתוך "שגרת חירום". כלומר, בעת הימשכות "מצב החירום", שבמקרה שלנו כבר מזמן אינו רק בריאותי. 

אלא שבעוד שהתמודדות עם משבר הקורונה צריכה להישען על התגייסות קולקטיבית, בישראל מצפים הפוליטיקאים שהציבור ייכנס באופן טבעי "מתחת לאלונקה", כפי שגנץ, כנחשון בשעתו, היה הראשון להדגים. כך הוכנס הציבור, ולא אחר כבוד אלא כמעט בפקודה, אל מתחת לאלונקה. מבחינת אלה שיושבים עליה אין צורך להסביר מתי "המסע" הזה מסתיים, העיקר שיסחבו. ובינתיים? ובכן, ייתכן שיהיו טעויות, ייתכן שחלק מנבחרי הציבור יפרו את ההנחיות, אבל בניגוד לציבור שיידרש לשלם, הם יצרו על התנהגותם וייזמו לשלם בעצמם. ככלות הכל הם ניסו לקיים את ההנחיות אבל לא הצליחו, ולכן הם יכולים להעריך את האיפוק שלכם ויודעים עד כמה זה מצער כשלא מתאפקים. 

הניסיון להגחיך את הפארסה שאנחנו חיים בה לא משנה את העובדה שמשהו בסיסי ניתק בחברה הישראלית - קשר האמון בין האזרח למדינה שהוא לב לבה של הדמוקרטיה. מעבר לחוקים ולחוקה (למי שיש), דמוקרטיה נשענת על חוזה בלתי כתוב בין האזרח למדינה, בו האזרח משתף פעולה עם הרשויות וסר לחוקים ומדינה עושה ככל שביכולתה כדי להגן עליו, על ביטחונו וזכויותיו. החוזה הזה נשען על אמון הציבור במערכת, על סולידריות, ועל הרעיון שהשמירה על הדמוקרטיה והאינטרס הציבורי משותפים לכולם. אצלנו, יו"ר הקואליציה [מרשה לעצמו לאיים על היועץ המשפטי לממשלה](/news/law/2020-10-14/ty-article/.premium/0000017f-defc-d3a5-af7f-fefe37980000) בניסיון לבטל את כתב האישום נגד ראש הממשלה. 

כשהממשלה כושלת בניהול המאבק נגד הקורונה וגם במינהל תקין (מישהו אמר תקציב?) ומדברת על יציאה מהסגר השני בלי להביא שום תוכנית סדורה אחרי שכשלה בפעם הראשונה, בלי מדדים שיהיו ברורים לציבור, בלי רשת ביטחון ובלי אופק ברור - היא מזלזלת בציבור. זה אותו ציבור שהיא מבקשת שיתוף פעולה, זה שמרוב שהוא מתחת לאלונקה אף אחד לא רואה אותו. 

הממשלה הזו, על 32 שריה, בוגדת יום-יום כבר יותר מ-150 יום באמון הציבור וממשיכה לבקש קרדיט בלי שום בטוחה. אם המדינה היתה מבקשת הלוואה - היינו מבקשים ממנה לשפר את דירוג האשראי שלה לפני כן. מי מבקש ציות צריך להצדיק אותו. הנה עוד משהו ש"נבחרי הציבור" שלנו יכולים להצטער, סליחה, "להצר עליו". אנחנו אלה שצריכים להפסיק להיות סלחנים. רוצים ציות? תציגו תוכנית שנוכל לעמוד בה, לא יכולים? התפטרו ויפה שעה אחת קודם.