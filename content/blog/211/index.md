---
date: 2020-10-20 15:29:00+03:00
description: ???
source: https://www.haaretz.co.il/family/homeschooling/2020-10-20/ty-article/.premium/0000017f-f8e5-d887-a7ff-f8e51b360000
tags: חינוך
title: הילדים איתכם בבית? זה לא חינוך ביתי
---

הקורונה הכניסה את הילדים הביתה אחרי זמן רב שבו לפחות חצי יום הם היו במסגרות ואת מרבית שעות האור הם לרוב בילו בחוץ. ההתכנסות לתוך הבית, שבאחת חזר לתפקידו המקורי - להיות מרכז החיים אחרי שנים ששימש בעיקר ללינה וסופי שבוע, הביאה לא מעט אנשים לדבר על חינוך ביתי. ובכן, כאן המקום להדגיש - זהו אינו חינוך ביתי. רחוק מזה. הניסיון להתייחס למה שקורה כרגע כ"חינוך ביתי" הוא מוטעה ונשען בעיקר על חוסר היכרות או תפישה מוטעית.

כיום, רבים מכירים את המושג "חינוך ביתי" (בניגוד לעבר, אז הוא נחשב אזוטרי), אך מעטים יודעים מה זה באמת אומר. לאורך השנים מרבית האנשים שדיברתי איתם נטו להאמין שמדובר במן בית ספר פרטי בבית, בו הורה (לרוב אמא) יושב עם הילדים ומלמד אותם אחד על אחד. גם כאן - טעות. לכן, כדאי להגדיר את הבסיס, בכדי שנוכל לדבר באותה שפה.

**אז מהו בכלל חינוך ביתי?**

חינוך ביתי הוא מושג מאוד רחב וטור אחד בוודאי לא יוכל להקיף את כולו. לאט לאט ניגע בנושאים שונים בתוך החינוך הביתי - אבל בינתיים בואו לפחות ניישר קו. בגדול, חינוך ביתי מגיע מתוך החלטה הורית לקחת את תפקיד ההורה במלואו, כשחינוך הילדים הוא רק חלק מהתפקיד הגדול הזה. אם יש משהו שחשוב להדגיש, הוא שחינוך ביתי אינו הימצאותם של ילדים בגילי בית הספר בבית, אלא בחירה מודעת והחלטה. לכן, העובדה שהילדים בבית לא הופכת את המצב ל"חינוך ביתי".

לפני שמגדירים, יש נקודה שחשוב לי להוריד מסדר היום; במהלך התקופה בה יישמתי חינוך ביתי, שמתי לב לא פעם שעצם התיוג כ"אם בחינוך ביתי" הוא "מטען" עבור לא מעט אנשים, אולי אפילו נתפס מראש כמעין "כתב אישום" נגד כל מי שאינו מיישם חינוך ביתי. לא פעם היה קשה לאנשים להתנתק מתחושה פנימית שלהם שעצם קיומי הוא ביקורת על כל מי שבחר אחרת ממני. גם לי לקח זמן להבין שעצם הבחירה שלי גרמה לאנשים לעבור תהליך פנימי מהיר בראש שכלל הצטדקות שאינה קשורה אליי. לכן חשוב לי להבהיר שבטור הזה ובדברים הנכתבים בו אין שיפוטיות, או התרסה, אין נכון או לא נכון. יש דרך הסתכלות נוספת, לא טובה יותר או פחות. 

עם כל ילד שנולד, נולד גם הורה. ההורה ישתנה המון פעמים במרוצת השנים, וזה הגיוני כי החיים דינמיים. באופן אינסטינקטיבי וביולוגי, ההורה מכוון להיות שם עבור הצאצא שנולד. לא רק להאכיל, להרדים ולנקות. להיות יחד. המגע הוא צורך של שני הצדדים. אלא שלאורך השנים, ובוודאי בעידן המודרני, הצטרפו שיקולים נוספים למשוואה הזו, המנתקים במידה מסוימת חלק מהצורך הזה לטובת הסברים "פרקטיים", כמו קריירה או פרנסה. הבחירה בחינוך ביתי מנסה לחזור למקורות של המושג הורות, למקום שבו, בטח בשנים הראשונות, נמצא הילד עם הוריו. החיים המודרניים לא רק עמוסים ומקדשים את האינדיבידואליזם, אלא גם מביאים איתם לא מעט תפקידים שאנחנו מג'נגלים ביניהם. אחד מהם הוא הורות. החברה אמנם נותנת לגיטימציה למכביר לתואר, אבל לא למהות של התפקיד. יותר מכך, ההמצאות עם הילדים בבית מעבר לחודשים הראשונים לא מקובלת, למרות שמעגל ההורים שמיישם זאת הולך ומתרחב.

How will I educate my childrenTEDx Talks**חישוב מסלול מחדש**

במידה רבה מערכת החינוך לא רק נועדה "לייצר" אזרחים בוגרים ויצרניים, אלא היא גם מסייעת לפנות את ההורים לתפקידים האחרים שלהם. זה היה אחד התפקידים הראשונים שלה, אלא שבסופו של דבר נוצר מסלול מאוד אוטומטי - תינוק נולד, בין גיל 3 חודשים לשנה הוא יתחיל את דרכו במסגרת אותה ימשיך בצורה כזו או אחרת עד גיל 18. קל להישאב לתוך המסלול הזה, אך זה לא מעיד על כך שהוא נכון, או שאינו מצריך בחינה. הוא לרוב נטוע בדפוסי החיים שלנו ואנחנו מקבלים אותו כמובן מאליו. כאשר עוצרים רגע לחשוב אם המסלול הקיים בכלל מתאים לנו, עולות שאלות כמו: האם אני רוצה לשלוח את הילד שלי למסגרת? איך מתמודדים עם הפרידה? איפה התפקיד שלי? מה בדיוק ילדים צריכים, ויותר נכון - מה הילדים שלי צריכים? האם אנחנו בוחנים את הצרכים שלהם, או שאולי תחת הסברים מושכלים של "עצמאות", "קשרים חברתיים" או כורח כלכלי, אנחנו מכניסים אותם לתוך מסגרות שברור לנו שלא יתנו להם את מה שאנחנו מאמינים שחשוב שיקבלו?

הבחירה ליישם חינוך ביתי אינה בהכרח מתקבלת באופן מיידי. לא מעט משפחות, אנחנו למשל, מקבלות כל שנה החלטה מחדש ולא מגיעות לזה מתוך אג'נדה סדורה. זו בחינה של צרכים, יכולות ומסוגלות והיא משתנה ממשפחה למשפחה. לא לכל אחד זה מתאים, אבל בסופו של יום, חינוך ביתי הוא מתן קשב לילדים, שמתבטא בהחלטה לקחת אחריות מלאה על החינוך, הערכים וההשכלה שלהם. זו מביאה ליצירת סדר עדיפויות חדש וחיפוש אחר איזון שיבטא את הצרכים והיכולות של שני הצדדים, הורים וילדים כאחד.

זוהי שפה שונה מהלקסיקון המוכר, משאלות כמו: איך מתמודדים עם הזום? איך מפסיקים את הריבים? איך מתנתקים ממסכים? איך עוזרים להם ללמוד לבד? כל אלה קיימות, אבל השאלה המהותית יותר מתחילה באילו הורים אנחנו, אילו הורים אנחנו רוצים להיות והאם יש פער בין שני הדברים. במקום הזה מתחיל הדיון על חינוך, בו חינוך ביתי היא רק אפשרות אחת שתלויה בהמון המון גורמים ולא קשורה לאיך עושים שיעורים. 

*מוזמנים לשלוח שאלות ונושאים לדיון למייל [LegadelBabait@gmail.com](mailto:LegadelBabait@gmail.com)*

לחצו על הפעמון לעדכונים בנושא:
------------------------------

* [הורות](/ty-tag/parenthood-0000017f-da26-d938-a17f-fe2ebef50000)