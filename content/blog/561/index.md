---
date: 2017-07-31 13:28:00+03:00
description: ???
source: https://www.haaretz.co.il/blogs/karenhaber/2017-07-31/ty-article/0000017f-f8a8-d2d5-a9ff-f8ace25a0000
tags: דעות
title: הקו הירוק של המילים
---

עונש מוות למחבלים אינו נושא חדש, הוא עולה בכל פעם אחרי פיגוע רצחני. אפשר להזדעזע מהרעיון ואפשר לראות אותו כמו שהוא במציאות הנוכחית - מכשיר פופוליסטי זול. נוותר רגע על ביקורת הומניסטית ועל נושאים "שוליים" כמו מוסר ודמוקרטיה, נעזוב את השיקולים הפרקטיים האם עונש מוות מרתיע ובואו נדבר על מילים, משמעותן והתנגשותן החזיתית עם המציאות.

עובדתית קיים עונש מוות בחוק הישראלי, כל מה שצריך כדי לאפשר אותו הוא אישור בקבינט על שינוי המדיניות לגבי עונש מוות ודרישה מהתביעה הצבאית לבקש עונש מוות. הרי פורמלית אין פשוט מזה. אם ראש הממשלה בעד עונש מוות, הרי שהחלטת קבינט זה קלי קלות, כשמובטחת לו תמיכתם של ליברמן, ארדן, שקד, בנט, כ"ץ, אלקין ושטייניץ. כך, גם אם כחלון, דרעי וגלנט יתנגדו, עדיין בחישוב פשוט נשארנו עם שמונה נגד שלושה.

נתניהו יודע שאת חוק העונשין לא יוכל לשנות בקלות, אבל לא זה המצב עם "צו 378 בדבר הוראת ביטחון (יהודה ושומרון)", שנאמר התשתית קיימת. למתנגדי עונש המוות אין הרבה סיבות לדאגה, ההליך אינו פשוט, את התשתית הזו יהיה קשה להניע גם כשהממשלה תומכת בעונש מוות. בהנחה שהממשלה תורה לפצ"ר לדרוש עונש מוות בכל משפט של פלסטיני המואשם בפיגוע טרור, עדיין נדרש לכנס בית דין של שלושה שופטים שיסכימו פה אחד. אם מתקבלת החלטה כזו, נפתח אוטומטית תהליך ערעור שמחייב הרכב מורחב של חמישה שופטים להכריע אם לאשר את פסק הדין, ועדיין אחרי ההחלטה ניתן לפנות לערעור בעליון. כלומר יש כאן ערימה של מכשולים, גם בהנחה שהנחיית הממשלה פותרת את המכשול הראשון.

 עברו לתצוגת גלריהנתניהו מפחד ללכת עד הסוף עם הרטוריקה שיוצאת לו מהפה וטוב שכךצילום: רמי שלושאז מה יש כאן? כרגיל בעיקר מילים. רטוריקה ימנית-לאומנית שאין ביכולתה להסתיר את העדר המדיניות של ממשלה ימנית מובהקת. הלכה למעשה, ולמרות מעידות פה ושם, נתניהו מנהל מדיניות מתונה יחסית, כי הוא בעיקר מחליט לא לעשות שום דבר שיזעזע את הסירה. על פניו עד לכינון הממשלה הנוכחית הוא יכול היה להסתתר מאחורי מילים כמו "משילות", אבל כבר שנתיים אין איש שמפריע לו "למשול" ולמרות זאת אין שינויים דרמטיים. כי הבעיה בסופו של דבר היא שנתניהו פחדן.

נתניהו מפחד ללכת עד הסוף עם הרטוריקה שיוצאת לו מהפה וטוב שכך. מילים מאפשרות לו "לקרוץ" לבסיס תומכיו בלי לתת להם כלום. הוא מדבר ימין ועושה מעט ובסופו של דבר הכל מסתכם בשאלה "כמה רטוריקה ימנית, לאומנית, נחושה וזקופת-קומה עוד נאלץ לשמוע בטרם תמומש מדיניות ימנית חד משמעית מצד הממשלה?" ויום יבוא ותומכיו יבינו שהתשובה לשאלה הבנאלית הזו היא "כל עוד זה עובד". העניין הוא שהרטוריקה משלהבת ובסופו של דבר יהיה מי שידרוש את קיומן של ההבטחות הללו.

 עברו לתצוגת גלריהנוצרה הבניה חברתית רחוקה מאוד מהדמוקרטיה בה ישראל כל כך אוהבת להתהדר.אלאור עזריה ועו"ד שפטל צילום: מוטי מילרודאבל יותר מזה ועוד לפני הפיצוץ, שיגיע אחרי שהימין האידיאולוגי יתפכח, המילים שמכבירה עלינו הקואליציה עושות את דרכן למציאות. הן מייצרות דעת קהל ונורמות שמתבטאות ורק יוסיפו להתבטא ולהתחזק במרחב הציבורי ובעיקר סוללות דרך למציאות עוד פחות דמוקרטית. מה שנראה שנתניהו לא מבין, כי אם הוא מבין הרי שהוא מדרדר אותנו ביודעין, זה שהרטוריקה הזאת בסופו של דבר מחלחלת פנימה עמוק לשד עצמותיהם של אזרחי מדינת ישראל, לתפיסה הבסיסית שלהם לגבי המדינה והתנהלותה.

למילים אין תקף אם אין להן משמעות והקואליציה הזו עסוקה בכך במשנה תוקף. לקרוא השכם והערב לכל הפלסטינאים חיות טרף, לחזור ולומר שאין פרטנר, לקרוא להחלת עונש מוות, לצלצל להוריו של חיל שסרח, לקרוא לחנינה למרות תוצאת הערעור, להניח לח"כים להשתלח בהורים שכולים, ליצר מכל מצב בינלאומי זווית אנטישמית, לצעוק דמוקרטיה והצבא הכי המוסרי, להאמין בלנצח נחיה על חרבנו - כל אלה יוצרים הבניה חברתית רחוקה מאוד מהדמוקרטיה בה ישראל כל כך אוהבת להתהדר. הבעיה שעד שתתעורר ישראל מהזיית המילים הזו, היא כבר תהיה כל כך עמוק בתוכן שהעובדה שהכתובת היתה על הקיר כבר לא תשנה שום דבר.