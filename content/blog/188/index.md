---
date: 2020-12-10 11:00:00+02:00
description: ???
source: https://www.haaretz.co.il/blogs/karenhaber/2020-12-10/ty-article/0000017f-f8bf-d044-adff-fbffb8b40000
tags: דעות
title: עם סער אפשר לדבר? הצחקתם אותי
---

התרועות בהן מתקבלות בשמאל הודעות על הקמת מפלגות ימין הן אחת התופעות היותר מוזרות שנתקלתי בהן. ייתכן שהדבר נובע מהעובדה המצערת מאוד שבשמאל לא קורה כלום, אך יותר הגיוני שהשמחה הזו נובעת מתוך מחשבה נאיבית שפיצול בימין יועיל להקמת ממשלה ללא הליכוד ובנימין נתניהו. אלא שמה שלא תפס על מפלגת מרכז-ימין כמו כחול-לבן, בוודאי לא תופס על מפלגות ימין וגם גדעון סער עוד יסכים לחבור לנתניהו ויסביר את זה בעובדה שהפעם זה מתוך "התנאים שלו", "שיש צורך לאומי באחדות" וכמובן - "אחרת תקום פה ממשלת מרכז-שמאל". 

עם כל הרצון לראות את ישראל בעידן שאחרי נתניהו, אין שום צורך לקשור כתרים לשום אופורטוניסט מהימין. זו לא באמת אופוזיציה לנתניהו. [בניגוד למשל לדעתו של אורי משגב](/opinions/2020-12-09/ty-article-opinion/.highlight/0000017f-e34e-df7c-a5ff-e37ee0da0000), עם הימין של סער לא נוח לי לחיות, ממש כמו שלא נוח לי עם "שמאלנים" בעלי זיכרון קצר. אני מסכימה לחלוטין שיש ימין שאפשר לדבר איתו, גם אם אין הסכמה איתו ולא תהיה. הימין הזה הוא ימין דמוקרטי, ימין שמכיר בעובדה שחוק הלאום הוא כתם על ישראל, שכל אזרחי המדינה שווים, שמאמין בהפרדת רשויות, שרוצה להעלות את אמון הציבור במוסדות, שמבין לא ניתן להחזיק בשטחים הכבושים ויש להסדיר את מעמד הפלסטינים באמצעות פתרון שתי מדינות או באמצעות מתן אזרחות מלאה (שנאמר אי אפשר יותר להיות עם ולהרגיש בלי) - ימין פרגמטי, לא משיחי, לא מושחת, לא מפיץ פייק ניוז, שנאה והסתה. 

אין ימין כזה כיום בישראל וגם סער אינו מייצג אותו. סער הוא איש ימין קיצוני שמאמין בכל לבו בארץ ישראל השלמה, לא מאמין בהידברות עם שמאלנים ובוודאי שלא עם ערבים, ולא משנה כמה השמאל יגיל וישמח בו. הוא בוודאי לא יפעל להקמת מדינה פלסטינית ובטח לא למתן זכויות מלאות לפלסטינים. הנה סיבה אחת שאין לי שיח ושיג איתו – מי שלא מבין שזה לא עניין של שטח אלא של בני אדם, הוא לא מישהו שיש לי יכולת להגיע איתו לעמק השווה. זאת, משום שאם ההגיון לפיו הפלסטינים הם בני אדם לא ברור לו, אין לי דרך להמשיך משם. 

זה אותו סער שרוצה להחיל סיפוח, אבל לא מסביר מה יעשה עם בני האדם הלא יהודים בשטח שהוא שש לספח. זה אותו סער [שרצה כשר חינוך שכל תלמידי ישראל יבקרו בחברון](/news/education/2012-02-01/ty-article/0000017f-da77-dea8-a77f-de7733f80000), סליחה "ארץ האבות" כהגדרתו, במסגרת "חיזוק המורשת היהודית". סער אחראי לפגיעה מהותית בלימודי האזרחות בתקופתו, עוד לא דיברנו על סער הלוחם בפליטים, מקים מתקן חולות, האיש שעשה כל שביכולתו להערים קשיים על מבקשי מקלט, יזם החוק "נגד מסתננים" ועודד "עזיבה מרצון" - איש שעבורו הומניזם שמור ליהודים בלבד. 

סער הוא ממש לא מישהו שאפשר לדון איתו על משהו, פשוט כי בשורה התחתונה הוא לא רואה בכל בני האדם - בני אדם. אם למישהו נדמה שהוא משחק לפי הכללים, זה פשוט כי במצב הנוכחי כל דבר נראה יותר טוב מנתניהו, רק שקצת איבדנו פרופורציות. סער נשאר בשטח המטושטש, אבל הוא תמיד מיישר קו ימינה ולא ישבור אל המרכז כדי לאגף את נתניהו. הבייס שלו הוא בימין, ממש בימין. 

ולצד זאת, יש לשים את הדברים על השולחן: מה שקורה בימין רק מנכיח את מה שלא קורה בשמאל. השמאל כל-כך עסוק בדרכים להחליף את נתניהו, שהוא שכח שהדרך לשם אינה עוברת ב"אסטרטגיה קורצת מרכז" ואינה עוברת בהושטת יד נלהב לכל איש ימין שנראה כמי שמתנגד לנתניהו. השמאל צריך להפסיק לדבר על נתניהו ולהציג אלטרנטיבה שפויה שלא מתביישת להיות סוציאל-דמוקרטית ולא מתביישת בחתירה לשוויון מלא. עליו להחזיר קול שמזמן לא נשמע כאן. הושטת היד לכל מי שרק מעז לומר "לא" לנתניהו, אינה עושה את השמאל פרגמטי. היא רק מוכיחה עד כמה השמאל אבוד.