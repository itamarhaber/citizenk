---
date: 2016-03-13 13:00:00+02:00
description: ???
source: https://www.haaretz.co.il/blogs/karenhaber/2016-03-13/ty-article/0000017f-f8f5-d318-afff-fbf74ae30000
tags: דעות
title: ראש הממשלה הדתי-לאומי הראשון
---

השר בנט נהנה מתדמית ציבורית חיובית: סוג של סחבק דתי-לאומי אבל בעל כיפה קטנה ופתיחות, שירות צבאי בסיירת מטכ"ל וכקצין במגלן, נשוי ואב לארבעה, יזם הייטק שהצליח, התנדב לפעילות ציבורית כראש המטה של נתניהו, הקים את 'ישראל שלי' עם איילת שקד, מנכ"ל יש"ע ואז הצטרף ל'בית היהודי' וסחף אותה בסערה. בנט קורץ לימין-מרכז ומזליף על עצמו ניחוח קונסנסואלי דתי, אך הוא חלק מציבור שרואה במדינת ישראל אתחלתא דגאולה ובשמירת התורה ייעוד, בגדר "ממלכת כוהנים וגוי קדוש". את הדת הוא מטפטף לאט ובנחת, ככתוב "דרכיה דרכי נועם". הוא אינו מסתיר להפך, אך פונה ללב שלכם כי "מה רע להתחבר יותר ליהדות?".

בנט, ככל הנראה, שואף להיות ראש הממשלה הדתי-לאומי הראשון, השבר המנהיגותי הקיים הוא הוכחה שהדבר בציע בתוך לא הרבה קדנציות אם יפעל נכון. הוא נערך למרתון ארוך ובונה על קצב עקבי אך מתגבר וגילו הצעיר פועל לטובתו. שיתוף הפעולה עם נתניהו, המאופיין בדואליות של חשש-הערכה, כולל חריקות ותקיפות מזדמנות מימין בכל הזדמנות, מאפשר לו גם לבסס לגיטימציה בציבור וגם לאותת לגרעין בוחריו שאינו שוכח מאיפה הוא בא ושצריך לקחת נשימה ארוכה.

ימנית היא שפת אם לבנט, אך הוא יודע שכדי לצבור כוח בציבור הרחב לעיתים עליו לאכזב את גרעין בוחריו במילים ולפייסם במעשים. בנט רואה את התמונה הגדולה – הציבור הדתי-לאומי יצביע 'הבית היהודי' כי בחישוב כולל אין מפלגה אחרת שתפעל למענם יותר; אנשי הימין-מרכז הם הפוטנציאל, הם רובם מסורתיים או נוחים למסורת ומשם הוא רוצה לנגוס. 12 המנדטים ב- 2013 היו טעימה שהשאירה טעם לעוד, 8 המנדטים ב- 2015 הוכיחו שצריך עוד לעבוד. הוא נשאר בקואליציה, למרות המחאות מימין, ובתוכה הוא אופוזיציה בטחונית-מדינית, בעוד שכשר חינוך מדגמן ממלכתיות בניחוח ימני בתיבול יהודי. משרד החינוך הוא קרקע מצויינת לטפטוף הדת בהתמדה תחת הכותרת של "מה רע בקצת יהדות?", בניסיון להפיג את החששות מהכיפה והאוריינטציה הדתית.

בשנים 2013-2015, הבית היהודי חתומה על **חוק יסוד: משאל עם** בנושא מסירת שטחים, **חוק המחבלים** שמונע שחרור מחבלים, תיקון **חוק שוויון ההזדמנויות בעבודה** – איסור הפליה מחמת מקום מגורים המכוונת למתנחלים, הקמת **המנהלת לזהות דתית** לחיבור חילוניים למסורת וחקיקה מגזרית שכללה העברות כספים למפוני גוש קטיף, החזרת התקצוב למיגון כלי רכב, ועוד. גם החוקים שלא עברו יצרו אפקט נכון: חוק העמותות, חוק הלאום, חוק שלילת תושבות למחבלים. הביקורת על צוק איתן למרות היותו חבר קבינט ותוכניתו המדינית שעיקרה סיפוח שטחי C ואוטונומיה בשטחי A ו- B הם ייצוג נאמן של הקו הדתי-לאומי.

הזוגיות הפוליטית עם איילת שקד חיונית גם ליצירת תדמית ליברלית, שאת חשיבותה הפנים בנט עוד יותר עם הפוטנציאל של ברית האחים עם לפיד, לא רק במו"מ הקואליציוני, בממשלה ובכנסת, אלא בעיקר בועדה לשוויון בנטל. גם הפתיחות לקונסרבטיבים ורפורמים ופעולותיו כשר הכלכלה, הן קלאסיות ליציאה מהתדמית הנישתית ופניה לציבור רחב יותר.

בקדנציה השניה, הבית היהודי אמנם ירדה ל- 8 מנדטים, אך מיקסמה הישגים: בנט בחינוך, אריאל בחקלאות ושקד במשפטים, סלומינסקי יו"ר ועדת החוקה, חוק ומשפט, בן-דהן סגן שהב"ט ובנט ושקד בקבינט הבטחוני-מדיני. גם כאן הדפוס דואלי: בנט אמנם לא מסוגל לכפות את רצונו על נתניהו, כפי שגרעין הציבור הדתי לאומי רוצה, אך נכנס בו מימין בכל הזדמנות וקורא תיגר על קיבעונו המחשבתי. כשר החינוך הוא מייצר קו ממלכתי אך בעל משנה ברורה בה היהדות כערך עולה על דמוקרטיה, ובינתיים את ייצוג הימין הלאומי-דתי ותרגומו הלכה למעשה עושים חברי מפלגתו נאמנה, כולל חתירה מתמדת להעדפת פסיקה וחוקים הנאמנים למשפט העברי ולמינוי שופטים שמרניים. את האינטרסים של הימין הדתי-לאומי ואת השינוי האיטי בתוך האליטות לא יוכל להשיג אם יפרוש כפי שמבקשים כצל'ה, בן ארצי ואחרים.

בנט מנסה להפוך את הבית היהודי למפלגת ימנית כלל ישראלית ולא סקטוריאלית. בכל סיטואציה הוא מציג את עצמו כמו שנכון באותו רגע, את זה הוא למד מהטוב ביותר, מנתניהו. בפני הגרעין הקשה והאידיאולוגי של הבית היהודי הוא מביא את ביקורתו מתוך הקבינט, את החוקים שכבר הצליחה הבית היהודי להעביר, ובראשם "חוק השקיפות", כדוגמא למהלכים החיוניים לקידום האג'נדה ומיקסום טובת המתנחלים ולהצרת הביקורת משמאל. בפני הציבור, למעט השמאל, הוא מוכיח פרגמטיות בהישארותו בממשלה, בהתנגדות לרעיון מדינת כל אזרחיה, בהדגשת היותו שר חינוך של כולם שבא לעבוד ולשנות את פני המערכת וביצירת המהפכה של שקד בתוך המערכת המשפטית.

בנט ממנף את משרד החינוך להרחבת קהל הבוחרים הפוטנציאליים, ועדת ביטון ,חשובה ככל שתהיה, היא דוגמא מצויינת. בנט ממצב עצמו כאשכנזי שמכיר בעוול. אבל מי שיקרא את בנט טוב יראה את ההיסטוריוגרפיה המכוונת – האדרת מזרחים על חשבון עובדות כדי לקצור את השורה התחתונה. בסטטוס בפייסבוק הקביל את העליה מצפון אפריקה לחלוציות הארצישראלית בנגב, אני בספק אם יהודי צפון אפריקה שיושבו בידי המדינה בדרום יסכימו למינוח הזה, שבעיקר מעיד על בורות וחושף את הגורם האמיתי לעשיה של בנט – זה לא התמודדות אמיצה עם העבר וחבל, זה פופוליזם להגיע לקהל המזרחי שעד עכשיו לא נהה אחרי הבית היהודי. למעשה זה תרגיל שיריון אוחנה אבל הפעם עם הקובץ, בכל זאת בנט לומד מטעויות.

אבל העובדה שבנט מגיע במספר גוונים לא משנה את צבע הבסיס של בנט. מלבד היותו איש ימין, בנט איש דתי ודת היא אף פעם לא לייט. האיש בעל כל הפרצופים, אומר את הדברים חד וחלק "זו האג'נדה בשמה נבחרנו". ככל שבנט צובר יותר כוח וביטחון בזירה הפוליטית, כך גדל תאבונו שמאיים להפר מהותית את האיזון העדין בין יהודית לדמוקרטית. המאזניים נטויים והזרוע חזקה, או במילותיו של בנט קצין המגלן - אגרוף ברזל ובאדפטציה כשר החינוך – כיפת ברזל. רק תנו לו זמן להתפתח.

יש למה לצפות בעיקר לחילונים, אתאיסטים, להט"בים, ערבים פלסטינים, שמאלנים, ואפילו רק למי שמאמין בערכן השווה של הדמוקרטיה והיהדות במדינת ישראל. בנט אולי קורא לכולם אחים, אבל אח הוא תלוי קונטקסט ובעולם המושגים של בנט יש רק משפחה אחת והיא כוללת אבא, אמא וילדים והם כולם עושים קידוש בשישי ומתחברים לשורשים. בנט מצהיר על זה בגלוי, יש מי שבוחר לא לראות את זה.