---
date: 2021-09-09 08:51:00+03:00
description: ???
source: https://www.haaretz.co.il/blogs/karenhaber/2021-09-09/ty-article/0000017f-f8ae-d47e-a37f-f9be22180000
tags: דעות
title: אין מקום יותר להדחקה תחת השמש
---

אחת הבעיות עם משבר האקלים היא ההתעלמות שלנו ממנו. לא רק שאנחנו תורמים להעצמתו, אנחנו מעדיפים להדחיק. קצת כמו עם כאבים מטרידים - אנחנו יודעים שצריך ללכת בגינם לרופא, אבל דוחים את קביעת הטור מהחשש לשמוע את מה שאנו לא רוצים לשמוע. 

אנחנו יכולים לטעון עד מחר שישראל היא פסיק בהשפעתה על ההתחממות הגלובלית ובמאבק בו, אבל האם זה עוזר לנו מול ההערכות שעד סוף המאה המקום שלנו לא יהיה ראוי למחיה? ישראל ממשיכה לעודד ילודה בכל מיני צורות. אלה שנולדים היום יהיו כבני 80 בסוף המאה, ויהיו כאן עוד מיליונים כאלה. אתם מנסים לדמיין את הזיקנה שלהם? או שאם אתם לא שם - זה לא חשוב? 

עקת המים, היעדר ביטחון תזונתי, בעיית הדיוק, עומס חנקן וזרחן, זיהום סביבתי, עליית גובה פני הים, תשתיות שאינן מוכנות - השאלה היא לא מה יהיה, אלא מה עכשיו, והתשובה היא שאם לא נשנה עכשיו - אנו תורמים אקטיבית לבעיה. 

זו לא נבואת זעם, זה מתרחש סביבנו ואנחנו גם יודעים שזה נכון. יש לנו כוח, הוא מוגבל אבל קיים. הצריכה שמניעה את התאגידים המזהמים שלנו נמצאת בידיים שלנו. אם לא נקנה - לא ייצרו. אנו גם יכולים לצמצם מהותית את טביעת הפחמן הדו-חמצני שלנו על-ידי קבלת אחריות אישית. יש לנו גם את הכוח למחות, לקדם מועמדים פוליטיים חדשים וירוקים ולעודד פעילות אזרחית. ולצד זאת, הכוח האמיתי נמצא בידיים של מקבלי ההחלטות. בלי החלטה מודעת שלהם לתעל משאבים, לסגור תעשיות מזהמות וליצור רגולציה חדשה - שום דבר לא יזוז באמת. 

"מַה שֶּׁהָיָה הוּא שֶׁיִּהְיֶה, וּמַה שֶּׁנַּעֲשָׂה הוּא שֶׁיֵּעָשֶׂה, וְאֵין כָּל חָדָשׁ תַּחַת הַשָּׁמֶשׁ (קהלת, א', ט') - כך אנו רוצים להאמין. הבעיה היא שזה כבר לא תופס. אנחנו חושבים ומדברים בשפה שאינה רלוונטית עוד. אם לא נדע לשנות מארג אדיר של האינטרסים, לא נוכל להתמודד עם האינטרס הקיומי האנושי. זה בלתי נתפש וזה מרגיש גדול, אבל זה מה שיש ועם זה צריך להתמודד, כי בכל יום שעובר המשימה גדלה. 

"האומה והעולם בסכנה עצומה ומיידית - זו לא הגזמה, זו עובדה", אמר השבוע נשיא ארה"ב, ג'ו ביידן, בעת שביקר בניו-יורק ובחן את [נזקי הסופה איידה](/news/world/america/2021-09-02/ty-article-magazine/0000017f-e85c-dc91-a17f-fcdd1b080000). הצהרות לחוד ומעשים לחוד. אין לנו את הזמן להתמהמה. זה נכון לביידן, וזה [נכון גם לראש הממשלה שלנו](/nature/climate/2021-07-19/ty-article/.premium/0000017f-e1eb-df7c-a5ff-e3fb0a2b0000). מה שנעשה היום בעולם כולו, ובישראל בפרט, הוא בבחינת לעג לרש. זו פניה אליך, נפתלי בנט: אלה הילדים שלך ושל כולנו שישלמו את מחיר ההתמהמהות הזו.

לחצו על הפעמון לעדכונים בנושא:
------------------------------

* [משבר האקלים](/ty-tag/climate-crisis-0000017f-da29-d938-a17f-fe2b59e90000)