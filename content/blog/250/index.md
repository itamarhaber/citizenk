---
date: 2020-06-04 11:27:00+03:00
description: ???
source: https://www.haaretz.co.il/food/cookingwithkids/2020-06-04/ty-article/0000017f-f8a2-d887-a7ff-f8e6f9de0000
tags: בישול
title: מג'דרה עם עדשים כתומות
---

אודה ולא אבוש שעקב אכילס של הטור הזה הוא התמונות, אחת הסיבות הקבועות לעגמת הנפש של העורך האהוב, שמנסה כל שבוע להדריך מרחוק בזוויות צילום מוצלחות יותר אך לשווא. התמונות שלי היו בדיחה קבועה של אחד החברים הכי טובים שלי, צלם במקצועו, שנים הוא הבטיח שילמד אותי לצלם, לצערי זה לא קרה, הוא נפטר במפתיע לפני שנה. מאז כל בחירת תמונות מלווה בפסקול מדומיין של הבדיחות שמוטי היה מעביר על התמונות.

זה כבר כמה שנים שהעורך האהוב מנסה לגרום לי לתאם עם צלם, השבוע סופסוף הוא הבין כנראה איך להתנהל מולי. כך קרה שביום ראשון על הבוקר התקבל מייל "תרצי צלם השבוע?" - לא יכולתי להתחמק וטוב שכך. קבענו להכין מג'דרה ואני שהייתי בטוחה שהמזווה שלי מצויד לתקופת קורונה גיליתי לתדהמתי שאין עדשים ירוקות. מה עושים? אצלנו קוראים לזה מג'דרה עדשים כתומות. זה לא קיצ'רי, רק מזכיר בעיקר משום שהמרכיבים דומים, וזה לא מג'דרה כי העדשים הכתומות לא צריכות בישול מקדים.

אפשר להגיש את המנה כתוספת, בעיניי בתוספת של סלט ירקות וטחינה, אין הרבה ארוחות טובות מזו.

**מג'דרה עדשים כתומות (כ-6 מנות)**

**מה?**

 עברו לתצוגת גלריהמג'דרה עדשים כתומותצילום: מוטי מילרוד3/4 כוס (150 גרם) עדשים כתומות

כוס וחצי (300 גרם) אורז לבן

בצל לבן בינוני

מעט שמן זית לטיגון

6 שיני שום (ברור שאפשר יותר)

כפית מלח

כפית פפריקה

1/2 כפית כמון

1/4 כפית סומק

פלפל שחור לפי הטעם

כ-5 כוסות מים (אם יש ציר ירקות / בשר אפשר להמיר כמובן ב-5 כוסות ציר)

צרור עשבי תיבול (הכי חשוב פטרוזיליה) קשור בחוט שפגט

**לתוספת בצל מטוגן:**

3 בצל לבן

מעט שמן זית לטיגון

**איך?**

לתוספת בצל מטוגן: מקלפים ופורסים לטבעות 3 בצלים גדולים ומטגנים במחבת גדולה על אש בינונית-נמוכה עד להשחמה תוך ערבוב מדי פעם.

**לאורז-עדשים:**

שוטפים ומסננים את העדשים ואת האורז ומשאירים במסננת עד לשימוש.

מקלפים בצל וקוצצים דק.

בסיר גדול מחממים שמן זית, מוסיפים את הבצל הקצוץ ומטגנים עד להזהבה של הבצל, תוך ערבוב מדי פעם.

כותשים את שיני השום וכאשר הבצל זהוב מוסיפים את השום הכתוש ומטגנים יחד עוד כדקה.

בקערה קטנה מערבבים את כל התבלינים ומוסיפים אותם לבצל ולשום, מערבבים ומוסיפים את האורז והעדשים. מערבבים יחד כדקה ומוסיפים את המים (או את הציר).

מביאים לרתיחה, מוסיפים את זר עשבי התיבול, מנמיכים את הלהבה ומבשלים בסיר מכוסה כ-25 דקות - יש לערבב מדי פעם ולבדוק אם לא צריך להוסיף מים, אם צריך הוסיפו כחצי כוס והמשיכו לעקוב.

מגישים עם בצל מטוגן מעל.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)