---
date: 2018-08-23 07:11:00+03:00
description: ???
source: https://www.haaretz.co.il/food/cookingwithkids/2018-08-23/ty-article/0000017f-f8a2-d47e-a37f-f9be4edf0000
tags: בישול
title: המקרה הענוג של עוגת אגסים ופרג
---

אני לא בטוחה אם קודם ראיתי אותם או קודם הכנסתי אותם לעגלה, אבל האגסים הגדולים והעסיסיים האלה העלו בזיכרוני טעם של עוגה שאכלתי פעם מזמן, ולא יכולתי למקם אם היה זה אצל איזו דודה מגרמניה או שאולי בביקור ישן נושן בווינה. כך או אחרת, ממעבר אחד לשני, התחדדו הטעמים והתגבשה בעגלה רשימת המרכיבים של העוגה שעומדת להיות.

בדרך כלל מתכון חדש של עוגה מצריך לפחות שני ניסיונות, אחד של כמעט והשני של חידוד טעמים. עם העוגה הזו הצליח לי מיד ויותר מזה, בניגוד למנהגי לא לתעד, הפעם רשמתי את כל הכמויות, והייתי אומרת שהותרתי את עצמי מחוסרת מילים, אבל זה בדיוק להפך.

המבחן האולטימטיבי לעוגת פרי היא חמותי, אלא שתזמון הוא הכל והיא עדיין לא היתה מוכנה כשבנזוגי יצא אל הוריו. בצר לי פניתי אל השכנה החדשה שאמרה שזה לא בשבילה אבל לא עמדה בפיתוי וטעמה, מכיוון שהפיתוי התברר כגדול, גם התיישבה ופרסה לעצמה חתיכה. היא עברה את מבחן הצאצאית ואז הגיעה אמא שלי, שעקרונית "בכלל לא משתגעת על פרג", זה נגמר בבקשה למתכון. אז אחרי כל זה שלא נשתף?

**עוגת פרג ואגסים (תבנית קפיצית עגולה 26)**

 עברו לתצוגת גלריהעוגת פרג ואגסים צילום: קרן הבר **מה?**

**לאגסים:**

5-6 אגסים בינוניים

1 כוס (240 מ"ל) מים

1 כף (15 מ"ל) מיץ לימון

2 (24 גרם) כפות סוכר

1 כף תמצית וניל איכותית

2 כפות יין אדום מתוק (אני מעדיפה פורט) או ברנדי

**לבצק:**

200 גרם חמאה רכה

1 כוס (200 גרם) סוכר

4 ביצים

100 גרם פרג

100 גרם אגוזי מלך קצוצים גס

1/2 כוס קמח (אפשר להמיר ב- 100 גרם שקדים טחונים דק)

כפית אבקת אפייה

3 כפות יין אדום מתוק או ברנדי

**איך?**

שוטפים את האגסים, קולפים ומגלענים אותם וחותכים לרבעים. מכניסים את האגסים לסיר ומוסיפים מים, מיץ לימון, סוכר, וניל ויין פורט. מניחים את הסיר על הכיריים, להבה בינונית-גבוהה, מביאים לרתיחה, מנמיכים את הלהבה ומבשלים עוד כ-10 דקות. סוגרים את האש, מוציאים בעדינות את האגסים למסננת ונותנים להם להגיר נוזלים (אגב המיץ שמתקבל טעים וממש מומלץ למזוג אותו לכוס, לקרר ולשתות).

מחממים תנור ל-175 מעלות.

בקערת מיקסר מקציפים את החמאה והסוכר כ-3 דקות עד לקבלת מרקם קרמי ובהיר.

מפרידים 4 ביצים ומוסיפים את החלמונים, אחד–אחד, לקרם החמאה והסוכר תוך כדי הקצפה עד לקבלת קרם תפוח וצהבהב, כ-3 דקות.

בקערה יבשה מערבבים פרג, אגוזים, קמח (או שקדים) ואבקת אפייה. מוסיפים את החומרים היבשים לתערובת החמאה שבקערת המיקסר ומקציפים. כאשר הכל נטמע והתערובת כבר הומוגנית מוסיפים את האלכוהול ומערבבים.

מקציפים את החלבונים לקצף יציב ומוסיפים בעדינות תוך ערבוב לבצק, עד לקבלת בצק אחיד ולא יותר.

 עברו לתצוגת גלריהצילום: תומר אפלבאום**הרכבה:**

משמנים את התבנית בחמאה (או בכל שמן מועדף אחר). מסדרים את האגסים עם הפנים מטה כך שיכסו את כל שטח התבנית.

יוצקים מעל ובאופן שווה את בלילת הבצק, מיישרים מלמעלה ומכניסים לתנור לשעה. כדאי לבדוק אחרי 45 דקות את מצב העוגה, אם היא כבר שחומה מלמעלה, אך הקיסם שנעצתם במרכזה לא יוצא יבש או עם מעט פירורים, פשוט הנמיכו את הטמפרטורות ל-150 מעלות עד שהעוגה תהיה מוכנה – כלומר שהקיסם יצא יבש עם דוגמיות של פירורים יבשים.

מוציאים מהתנור, מניחים להצטנן בתבנית ועל רשת כרבע שעה ואז מחלצים אותה מהתבנית. מומלץ להגיש אותה חמה, היא הכי נפלאה חמה, וזה לא אומר שהיא לא נהדרת גם אחר כך.