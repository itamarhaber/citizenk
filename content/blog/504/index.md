---
date: 2018-01-11 18:00:00+02:00
description: ???
source: https://www.haaretz.co.il/food/cookingwithkids/2018-01-11/ty-article/0000017f-f89d-d47e-a37f-f9bdb3650000
tags: בישול
title: קנישס בשר ותפוחי אדמה
---

צהריים אחד והנה בביתי אמא אחת על סיפה של מחלה, שני ילדים שתכף יהיו רעבים ומתבגר שעתיד לפתוח את הדלת בקרוב ויש להניח במידה רבה של ביטחון [שיהיה רעב.](/food/cookingwithkids/2018-01-04/ty-article/0000017f-f8f3-d2d5-a9ff-f8ff88150000) בבית פריזר מלא ומג'דרה, שאריות אחרונות של ירקות במקרר מתרוקן, המון בצל ושום ושני תפוחי אדמה גדולים. אבל יש ימים שלא צריך לחשוב הרבה עד להארה. 

כשעה אחר כך, ואחרי כניסה סוערת של צאצאים הלומי ריח למטבח, הונחה אחר כבוד על שולחן האוכל צלחת קנישס מהבילים. לפני שהם התיישבו הספקתי לצלם את הצלחת ולהעלות לטוויטר. מה רבה היתה הפתעתי כשגיליתי שיש הטוענים שהן אינן קנישס. מסתבר שעבור רבים קנישס הוא בכלל מאפה בצק (אפוי או מטוגן) ממולא בבשר טחון (או בתפוחי אדמה ובצל מטוגן או בכבד). אני לא יודעת, אצלנו בבית קראו להן קנישס. 

בין אם קנישס הוא שמן או לא, לביבות תפוחי אדמה ממולאות בבשר האלה טעימות במיוחד. קלות להכנה, בטח אם כבר יש לכם בשר טחון בפריזר. הן הולכות מצוין עם סלט ירקות והן ארוחה מלאה ומשמחת במיוחד. ברשותכם, לא רק שאמשיך לקרוא להן קנישס, גם אוסיף לגדל עוד דור שיקרא להן כך וגם יכין אותן באופן לא מסורתי בעליל, אבל טעים. 

**קנישס – לביבות תופחי אדמה במילוי בשר (9-10 לביבות בינוניות)** 

**מה?** 

**ללביבות:** 

2 תפוחי אדמה ענקיים (4 בינוניים) כ- חצי קילו 

1 ביצה 

1 כוס קמח (ייתכן שתצטרכו יותר) 

מלח ופלפל 

**למילוי:** 

250 גרם בשר טחון מפורר ומטוגן עם בצל 

2 כפות רוטב סויה (כן, כי זה טעים ומוסיף לעסיסיות) 

1/4 כפית כמון 

מלח ופלפל 

שמן לטיגון 

**איך?** 

שוטפים ומקלפים את תפוחי האדמה וחותכים אותם לקוביות. מכניסים את קוביות תפוחי האדמה לסיר בינוני, ממלאים במים לכיסוי וממליחים. מכסים עם מכסה ומביאים לרתיחה על אש בינונית. מנמיכים את הלהבה, פותחים מעט את המכסה ומבשלים כעשרים דקות עד שתפוחי האדמה מתרככים. מסננים את המים, מתבלים ומועכים ממש כמו פירה. מניחים להתקרר. כאשר הפירה קר מוסיפים לו ביצה טרופה אחת וכוס קמח – מערבבים ליצירת בצק לא דביק, ייתכן שתצטרכו להוסיף עוד קצת קמח. כאשר הבצק מוכן מכסים בניילון נצמד ומכניסים למקרר. 

בינתיים מכינים את הבשר. אם יש לכם בשר טחון מוכן שכבר טוגן עם בצל בפריזר (וזה לא שלא הצענו [בשבוע שעבר](/food/cookingwithkids/2018-01-04/ty-article/0000017f-f8f3-d2d5-a9ff-f8ff88150000)) אז מפשירים אותו על מחבת על להבה בינונית. מוסיפים שתי כפות רוטב סויה ורבע כפית כמון, מערבבים ומסירים מהאש. אם אין לכם – מטגנים בצל, כשנעשה שקוף מוסיפים את הבשר ומפוררים היטב, אפשר גם להוסיף 4 שיני שום כתושות אם אתם כבר עוסקים במלאכה. כאשר הבשר שחום דיו מוסיפים את הסויה, המלח, הפלפל והכמון – מערבבים ומסירים מהאש. 

**ההרכבה:** 

מרטיבים את הידיים המים ויוצרים כדורים מהבצק. כאשר כל הכדורים מוכנים, לוקחים כדור בצק ובעזרת האצבע יוצרים גומחה וממלאים אותה במלית הבשר. סוגרים את החלק העליון הפתוח בעזרת האצבעות ומשטחים קלות. כך עם כל הכדורים. 

מחממים מחבת ומוסיפים שמן עד לגובה של כ- 1 ס"מ, מטגנים מכל צד עד שמזהיב-משחים, מוציאים ומניחים על מגבת סופגת. אם במקרה יישארו כמה שלא יחטפו בעודן חמות, תגלו שהן טעימות גם כשהן מתקררות.