---
date: 2020-11-05 09:00:00+02:00
description: ???
source: https://www.haaretz.co.il/blogs/karenhaber/2020-11-05/ty-article/0000017f-f8d6-d460-afff-fbf6b1150000
tags: דעות
title: אנחנו דור מורשת רבין, ויש לנו משימה
---

אנחנו "נולדנו לשלום שרק יגיע" וגדלנו על סיפורי סאדאת ובגין בעיניים נוצצות. ונכון שלא ידענו שמילים הן רק מילים, אבל האמנו להן. כשבגרנו, הגיע יצחק רבין והתברר שהאיש שהיה מוכן "לשבור להם את הרגליים והידיים" גם היה מוכן להושיט להם יד לשלום. היינו בצבא כשרבין חתם על הסכם אוסלו ואז על השלום עם ירדן והכריז שהוא "חייל בצבא השלום". ראינו את ההסתה, שמענו את החששות לרצח פוליטי, אבל היינו באופוריה. לפחות מאיפה שאני הייתי, אי אפשר היה לדמיין שרבין ייפגע. גם הוא סירב להאמין. לא כי הוא לא היה בר פגיעה, אלא כי למרות שידענו אלימות מימין - זה היה מעבר לכל היגיון. היתה לכאורה ברור שלא ייחצה עוד קו אדום. 

אנחנו הדור ששמע את משק כנפי היונה שהתחלף בשלוש יריות ובאיתן הבר בקול שבור מודיע בתדהמה. מאז ועד היום, וביתר שאת בעשור האחרון, אני חושבת, אבל לא אני המאבחנת, שאנחנו בסוג של פוסט-טראומה. לא כולנו, אבל בוודאי מרבית אלה שהשתייכו אז לימין הרך ושמאלה ממנו. היסטוריוגרפיה היא עניין של מנצחים, לא רק בקרב, גם בפוליטיקה. אנחנו דור שראה איך בהינף מקלדות משכתבים את ההיסטוריה כדי שיהיה קל יותר להוריד אותה בגרון. 

היתה גם היתה הסתה. היא היתה מטורפת, כמעט אחוזת דיבוק ומתודלקת היטב. מרבית שיחות הסלון היו על ההקצנה בתוקפנות ובאלימות מימין. היתה תחושה קשה של סכנה באוויר והמילים "רצח פוליטי" לא היו זרות לאף אוזן בארץ. בירושלים, קמנו חדשות לבקרים למודעות ולגרפיטי בגנות רבין ופרס, או להפגנות. לא מעט אנשי ימין קראו אז להעמיד את שניהם לדין, כינו אותם בוגדים וייחלו למותם. את כל זה העזו לומר בגלוי, משל היה שלטון החוק אגדה אורבנית לא מחייבת. הזיכרון האמיתי שלנו הוחלף בסיפורים שהקשר בינם לבין המציאות מקרי ביותר. 

 עברו לתצוגת גלריהבנימין נתניהו באזכרה ליצחק רבין ב-2018צילום: מארק ישראל סלםרצח פוליטי היה נושא מדובר בהחלט ב-1995. לא רק בבתים ולא רק בחצרות רבנים. גם התקשורת הדהדה את הנושא עוד הרבה לפני 4 בנובמבר. זה כאילו שכולם היו עסוקים בפענוח הכתובת על הקיר בשעה שיגאל עמיר התגנב מאחוריהם. הרצח תפס אותנו לא מוכנים, לא היה צריך לחוות את עוצמות עצרת השלום בכיכר כדי להיכנס להלם. במקום בו עדיין הדהדו קריאות "כן לשלום - לא לאלימות" נגמר השלום וניצחה האלימות, והאיש שאמר ש"האלימות היא כרסום יסוד הדמוקרטיה" לא ידע עד כמה הוא צדק. 

25 שנה אחרי, והחורים, כמו בולענים, רק הולכים וגדלים לצד חדשים. את השנאה לרבין הראו בפריים-טיים. כן, גם אז, כשהתקשורת היתה "שמאלנית". רבין לא סתם סירב לבקשות להיפגש עם בנימין נתניהו בשבועות לפני הרצח. לא היה אחד שלא ידע בארץ שנתניהו הוא אחד המסיתים הראשיים. רבין אף אמר זאת מפורשות. האיש שהסית אז הוא ראש הממשלה היום, והנה עוד אגדה שסיפרו לנו שהלכה לעזאזל - לא תמיד הרעים מקבלים את העונש. 

25 שנה לרצח, ונתניהו כל-כך בטוח שהסיפור האלטרנטיבי שלו תפס, שהוא מרשה לעצמו [להשוות את תחושת האיום](/news/politi/2020-10-29/ty-article/0000017f-e0ab-d38f-a57f-e6fbdb460000) שהוא חש כיום, למצב העניינים שהיו אז. אצלו, בלונים בצורת זין הם מודעות של ראש ממשלה במדי אס.אס עם כיתוב "בוגד". הם טקס פולסא דנורא. הם אנשים שפורצים אל שיירת ראש הממשלה ומנסים להכות בו, או גונבים את סמל מכונית השרד כדי להראות לו כמה קרוב הם יכולים להגיע אליו. 

אנחנו הדור של שנות השבעים. 25 שנה היינו שקועים בפוסט טראומה. חשבנו שאם נשתוק יהיה בסדר. אבל כבר 25 שנה השמאלנים שבינינו הם "עוכרי ישראל" ו"בוגדים". אנחנו דור ששירת בצבא ועדיין קיווה שילדיו לא יידרשו לכך, אף שידע כבר ביום שהם נולדו שזו תקוות שווא. אנחנו דור שבאמת רצה להעביר לכם מדינה יותר טובה, אבל אז, באותו 4 בנובמבר איבדנו את התקווה. חשבנו שזה ישתנה, אבל כוח המשיכה פועל טוב יותר על הצער במדרון. 

בהתחלה היינו בהלם, אחר-כך התרגלנו. מהדברים של נתניהו בשבוע שעבר ביום השנה העברי לרצח עלינו להבין רק דבר אחד: הגיע הזמן להתעורר! אנחנו עדיין יכולים להעביר לילדים שלנו מדינה טובה יותר. ולשם כך, עלינו לקרוא תיגר על נתניהו מהמקום שהוא הכי מפחד ממנו - הדמוקרטיה. 

אנחנו הדור של שנות השבעים, ויש לנו דמוקרטיה להקים כאן מחדש. זוהי מורשת רבין. שלי לפחות.