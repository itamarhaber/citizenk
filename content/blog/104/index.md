---
date: 2021-07-08 07:09:00+03:00
description: ???
source: https://www.haaretz.co.il/food/cookingwithkids/2021-07-08/ty-article/0000017f-f8f1-d044-adff-fbf900d30000
tags: בישול
title: עוגיות מזל ביתיות
---

לכאורה אין שום סיבה לעבוד קשה ולהכין עוגיות מזל ביתיות, חוץ מהעניין הפעוט שזה פשוט כיף. זה עוד אתגר מגניב לרזומה, הילדים ייהנו ויש מצב שגם אתם, זה טעים וזו אחלה מתנה, אם במקרה חיפשתם רעיון. אצלי זה התחיל כי כשהשנה בכורי יחגוג 18 הוא יהיה באמצע טרק עם החברים שלו אי שם במונטנגרו וזה קצת בלתי אפשרי לשלוח לו עוגה.

חשבתי שעוגיות מזל לגמרי אפשר לשלוח עם חבר לטיסה, אז לא – עוגיות מזל קנויות אפשר, אבל לא ביתיות משום שבצער יש להן חיי מדף של גג 48 שעות וגם זה בקושי. אז הכנו עוגיות מזל, שבסוף אכלנו בבית וכמובן שהזמנתי קנויות לטיסה. אבל אחרי כל המאמץ, ברור שמשתפים במתכון כי התוצאה היא כיפית, גם אם לא יעילה במיוחד להפתעות יומולדת שלא באותו היום.

יש לא מעט מתכונים לעוגיות מזל ועם קצת מזל אפילו אפשר למצוא אחד מוצלח בפעם הראשונה, אבל יש יותר סיכוי שלא. בקיצור חסכתי לכם פוטנציאל לעוגמת נפש ואחרי שני ניסיונות נפל, קיבלתי אחלה מתכון דווקא מחברה. אולי זה המקום לציין שלמרבה הפלא הן טעימות, שזה יפה בפני עצמו כי עד כה, ולא שלא ניסיתי, לא הייתה עוגיית מזל שגם רציתי לאכול.

**מה כדאי לדעת?**

את הפתקים צריך להכין ולגזור מראש. אני מצאתי שנוח לחצות דף 4A לאורך, לסמן לאורכו כל 1.5 ס"מ ולייצר פתקים בגודל של 10.5 ס"מ על 1.5 ס"מ.

 אם ההסבר איך מקפלים את עוגיית המזל לא מספיק ברור, שווה להיכנס ולראות סרטונים ביוטיוב. זה בהתחלה מעט מתסכל, אבל זו טכניקה ממש פשוטה ברגע שמבינים אותה.

 אל תתפתו להכין יותר עוגיות בפעם אחת, גם אם נכנסתם לקצב, שלוש עוגיות בכל פעם זה קלאסי, גם ככה בהתחלה הסיטואציה קצת מלחיצה.

 צריך לעבוד עם העוגיות חמות, אז עדיף שהילדים לא ינסו אם הם קטנים מדי.  
 שימו לב שהעוגייה צריכה קצת (ממש קצת) להתקרר כדי שהנייר לא יידבק לבצק.

 הכינו ליד משטח העבודה ספל וגם תבנית מאפינס (8 שקעים) – אלה עזרים חיוניים ליצירת הצורה.

 עברו לתצוגת גלריהעוגיית מזל ביתית צילום: קרן הברזה הזמן להזכיר שוב שנכון, ניתן לקנות אותן ואפילו להזמין איתן את המשפטים שאתם בוחרים, אבל קיץ וחם וזה אחלה זמן לשעת איכות מהנה עם הילדים בלי לחשוש מווריאנטים שמסתובבים שם בחוץ.

הא, ואת החמאה יש להמיס ולצנן לפני ההוספה לבצק.

**עוגיות מזל (כ-25)**

**מה?**

4 חלבונים של ביצים גודל L

100 גרם (3/4 כוס ועוד כף) אבקת סוכר

100 גרם חמאה מומסת

½ כפית תמצית וניל

½ כפית תמצית שקדים

2 כפות (30 מ"ל) מים

כוס ושליש (190 גרם) קמח רב-תכליתי

30 פתקים לעוגיות מזל

 עברו לתצוגת גלריהעוגיות מזל ביתיותצילום: קרן הבר**איך?**

מחממים תנור ל-185 מעלות.

בקערת מיקסר מקציפים את החלבונים ואת אבקת הסוכר במהירות בינונית-מהירה כ-2 דקות עד שמתקבל קצף יציב.

מורידים להקצפה בינונית-איטית ומוסיפים תוך הקצפה את החמאה המומסת (לא לשכוח לתת לה להצטנן לפני), תמצית הווניל, תמצית השקדים והמים.

מוסיפים חצי מהקמח וכשהוא נטמע מוסיפים את החצי השני וכשהוא נטמע מפסיקים להקציף. מתקבלת בלילה יציבה.

מכיוון שצריך להכניס את הנייר ולקפל את העוגיות כשהן חמות, עדיף לעשות שלוש עוגיות בכל פעם ובטח בראשונות – זה דורש קצת מיומנות. לוקחים כף מהבלילה, יוצקים על תבנית שעליה ניר אפייה ומשטחים בעזרת הכף ליצירת עיגול בקוטר של כ-10 ס"מ. שומרים על מרווחים בין העוגיות – בלאו הכי אלה רק שלוש. מכניסים את התבנית למרכז התנור לאפייה של כ-8-10 דקות, עד שהן משחימות בקצוות ומוזהבות במרכז.

 עברו לתצוגת גלריהצילום: קרן הבר עברו לתצוגת גלריהצילום: קרן הברבינתיים מכינים את שלוש העוגיות הבאות. ודואגים לספל ותבנית מאפינס (8 שקעים) ליד משטח העבודה.

מוציאים מהתנור את העוגיות המוכנות ומכניסים את העוגיות הבאות.

עכשיו צריך לעבוד מהר.

הופכים את כל העוגיות בעזרת הופכן (מרית, או בעברית צחה רחת טיגון, נו זה שכולם קוראים לו תרווד), מקפלים אותן לשתיים. מכניסים את הפתק קרוב לקו הקיפול. מרימים את הבצק מהשוליים הפתוחים, מצמידים אותם ומניחים את העוגייה על שפת הספל כך שהשוליים הפתוחים למעלה. מורידים את הצדדים של העוגייה משני צידי הספל ליצירת הצורה המוכרת של עוגיות מזל.

 עברו לתצוגת גלריהצילום: קרן הבר עברו לתצוגת גלריהצילום: קרן הברמרימים את העוגייה בעדינות ומכניסים לתבנית קפקייקס, כדי שיתקשו בצורה נכונה. עוברים לעוגיות הבאות ותכף מגיע הזמן להוציא את הסבב השני ולכן זה הזמן להכין עוד שלוש עוגיות לסבב הבא.

זה לא סיזיפי כי זה נגמר בסופו של דבר והתוצאה? טעימה וכיפית. אה ובניגוד לתעשייתיות, את אלה כדאי לאכול תוך 24 שעות, אחרת הן מאבדות את זה (ומזל שגיליתי את זה בזמן, אז הספקתי להזמין לילדון עוגיות קנויות – אולי הן לא טעימות, אבל הן בהחלט מחזיקות מעמד).

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)