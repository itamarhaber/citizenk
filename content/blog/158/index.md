---
date: 2021-02-18 08:51:00+02:00
description: ???
source: https://www.haaretz.co.il/blogs/karenhaber/2021-02-18/ty-article/0000017f-f8f4-d318-afff-fbf75d980000
tags: דעות
title: איש מכירות נשאר איש מכירות
---

מי צריך תיאטראות ופסטיבל מספרי סיפורים? אחרי שנה של תרבות משובתת, זכו אזרחי ישראל בהצגת יחיד שהיתה גם סאטירה נוקבת, גם קרקס וגם מופע קסמים. [בנימין נתניהו העלה בפריים-טיים](/gallery/television/2021-02-16/ty-article/.premium/0000017f-f663-d318-afff-f76333450000) עוד אחיזת עיניים מילולית של מציאות וירטואלית, יפה ואופטימית הרבה יותר מזו שאנחנו מכירים. אלה לא רק השקרים שקל לזהותם באמצעות [בדיקת עובדות](/news/elections/2021-02-16/ty-article/.premium/0000017f-ead8-d4cd-af7f-ebf8b0f10000), זו בדיקת המציאות שנראית מעורערת. מדברי נתניהו לא מצטיירת ישראל שאנו חווים יום-יום, בעיקר משום שכמעט דבר ממנה לא חל עליו. בין המציאות שנתניהו מציג למציאות שאנחנו חיים - המרחק רב, והמחשבה שיש סיכוי סביר שהוא ירכיב בעוד כחודש ממשלה, צריכה להעביר בכל דמוקרט צמרמורת. 

בראיון ליונית לוי ב"חדשות 12" הציג נתניהו קו פסאודו-ממלכתי, פשוט משום שזו הטקטיקה הכי נכונה לו במצב העניינים הנוכחי. זו רק טקטיקה. לשאלה מדוע ירד ממתקפות רבתי על האזרחים הערבים ועל שמאלנים - התשובה פשוטה: מאז ומעולם נוהג נתניהו ליצור אויב משותף. בדרך כלל אלה ערבים ושמאלנים, אבל ב-2021 יש אויב משותף אחר – הקורונה, ואפילו נתניהו יודע שהוא זקוק לקצת יותר סולידריות ציבורית כדי להציג ניצחון עליה לפני ההליכה לקלפי. לכן, אם היקום סידר אויב משותף, אין שום סיבה שנתניהו לא ירפה קצת מדוושת השנאה. אל דאגה, היא תשוב ברגע שהטקטיקה הנוכחית תמצה את עצמה. 

טקטיקה נוספת החביבה על נתניהו היא הפחדה. אבל בבחירות הקרבות הקורונה היא המוקד, ולכן איראן קצת זזה ורק מתבלת בהופעות אורח לא מחייבות. הציבור מפוחד דיו, אז נתניהו יכול לנוח קצת מהגרעין. ההפחדה מציגה את עצמה. עד לבחירות הוא עוד ישקול, אם יהיה צורך, לחזור אל השימוש ב"אויבים מבית", אך כרגע לא נראה האזרחים הערבים יועלו מהאוב. נתניהו ימשיך לקרוץ להם. המפגינים, "האנרכיסטים" ו"השמאל" שרוצים "לתפוס את השלטון" הם מועמדים נוחים בהחלט. 

כשהקורונה היא שאחראית למצב החירום, אין לנתניהו צורך להמציא אחד בעצמו, להיפך. כרגע, בניגוד לקמפיינים קודמים שלו, הוא זקוק למעט סולידריות וליותר שיתוף פעולה. לכן, הנתניהו שאנחנו רואים עכשיו ממלכתי יותר. המסכה הזו תוסר מיד עם היוודע תוצאות הבחירות. האיש שמעולם לא פעל למען האוכלוסייה הערבית; שלא מפסיק לשסות; שהיה מוכן להעביר יישובים ערביים לפלסטינים במסגרת "עסקת המאה"; שהעביר את חוק הלאום; שחיבר בין סמוטריץ' לבן-גביר - נזכר לפתע בערגה ברופאי הוריו, שהיו אזרחים ערבים. 

איש מכירות נשאר איש מכירות. ואם יש לו כישרון תיאטרלי והוא סובל מנרקיסיזם - מה טוב, ההצגה רק משתפרת. הריאיון עם ראש הממשלה היה עמוס בתעמולה ופייק ניוז. בכך הוא עקבי. אין אדם בישראל, למעט נתניהו כך מסתבר, שיכול לשבת קבל עם ועדה ולומר "יש תקציב בישראל". תקציב 2021 לא עבר. הוא תקציב המשכי בדיוק כמו זה של 2020. נתניהו הוא כנראה היחיד שיכול לשבת באולפן ולחזור שוב ושוב על הסיסמה "אנחנו ראשונים בעולם!" כשלמעט שיעור המתחסנים הגבוה, בשום מדד חשוב אחר ישראל לא נמצאת במקומות הראשונים. היא אפילו לא קרובה לשם. הוא מבקש קרדיט על "הבאת החיסונים", שזה בערך כמו שאני אבקש קרדיט על הכנת אוכל לילדיי ועל הראייה לטווח ארוך שהובילה אותי למסקנה כי עליי לקנות במעוד מועד את המצרכים המתאימים. מעבר לכך, הקרדיט לניהול המבצע הוא לקופות החולים ולמערכת הבריאות, שהם שריד סוציאליסטי מתקופה אחרת, שנתניהו עשה הכל כדי להרעיבו ולפרקו. 

בסופו של ראיון, ישראל מגיעה לבחירות במצב חירום גלוי וברור. מי שעומד בעמדה שהיתה יכולה להפוך את ההתמודדות איתו לסיפור הצלחה, הוביל לסיפור של כישלון, המתווסף לפגיעה המתמשכת של נתניהו בשומרי הסף, השחיקה שגרם לאמון מוסדות השלטון, פגיעתו בחרויות הפרט (הזכות לפרטיות, חופש המחאה, חופש התנועה ואף נשקלת פגיעה בחוק יסוד: כבוד האדם וחירותו), והדמוקרטיה שכבר אינה בתחום הדמוקרטיה. קשה להבחין בתהליכים בזמן התרחשותם. קל הרבה יותר להבחין בהם בדיעבד. הבעיה היא שבדיעבד לרוב מאוחר מדי.