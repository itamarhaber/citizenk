---
date: 2022-06-16 09:16:00+03:00
description: ???
source: https://www.haaretz.co.il/blogs/karenhaber/2022-06-16/ty-article/00000181-6b07-d4a1-a9f9-fbff53ff0000
tags: דעות
title: במקום פוליטיקאים, להקים נציבות מקצועית לחינוך
---

רבע מהתלמידים דוברי העברית וכמחצית מהתלמידים דוברי הערבית בישראל מתקשים בהבנת הנקרא - כך עולה [מתוצאות בחינת "תמונת המצב" של משרד החינוך](/news/education/2022-06-14/ty-article/.premium/00000181-6178-d525-af97-f1fdf0bc0000) בכיתות ד'. באופן לא מפתיע, קו ישר עובר בין תמונת המצב העגומה הזו לבין [הרפורמה הצפויה בבחינות הבגרות](/news/education/2022-04-04/ty-article/.premium/00000180-5bab-dc66-a392-7ffb18100000), שתצמצמם עוד יותר את הלימודים ההומניים בתיכון.

כל מי שחי בישראל חווה את שחיקת השפה. זו תופעה שמתרחשת כבר שנים, מחריפה משנה לשנה, ומעידה על קושי כללי בהבנת הנקרא, בהבנת הנשמע, ביכולת הביטוי. רפורמות נקודתיות כאלה ואחרות לא אפקטיביות ולא קשורות למדיניות של ממשלה כזו או אחרת, משום שמערכת החינוך כולה זקוקה לטיפול יסודי, ולא לפלסטרים.

 עברו לתצוגת גלריההרפורמה הצפויה במקצועות ההומניים אינה גרועה ביסודה, אך היא מעמיקה מדרג מקצועות מוטעה, שמדגיש את המקצועות המדעיים, הנתפשים "פרקטיים". מעבר לכך, המקצועות ההומניים מחייבים את התלמידים לשימוש בכלים שלא בהכרח קיבלו לאורך שנות לימודיהם. כדי לכתוב עבודה במקצועות אלה נדרשת הבנה עמוקה של טקסטים, יכולת ניתוח, בניית טיעון ועברית טובה. תוצאות בחינת "תמונת המצב" מוכיחות כי כבר בכיתה ד' יש בעיה בגישה לטקסטים והפער הזה לא ייסגר עד י"ב.

למעט שינויים קוסמטיים קלילים שאינם משנים את המהות, מערכות החינוך פועלת כמעט באותם דפוסים מאז הקמתה. היא חשובה יותר ככלי לאינדוקטרינציה, בזמן שהיא אמורה להיות אחד המפעלים החשובים ביותר של המדינה. במקום להשקיע משאבים בחינוך, המערכת מורעבת ולא ערוכה לאתגרים. כיתות גדולות, הכשרת לא מספקת ושכר נמוך הם אתגרים שאיש לא פועל לתקנם. המערכת רק לומדת בכל פעם במחדש לשייט בין מגבלות.

 עברו לתצוגת גלריההשינוי צריך להתחיל דווקא בתוך בתי הספר היסודיים. כדי לתת למערכת לצמוח לתוך שינוי, יש להקדיש מחשבה לכל פורמט הפעילות בגיל הרך והלאה, להתבסס על מחקרים פדגוגיים עדכניים ומקרי מבחן מהעולם. לא חסרות עדויות לחשיבות הפעילות הרב-גילית, חיזוק ההנאה מקריאה כבסיס להבנת הנקרא, למיומנויות פיזיות כבסיס להתפתחות מנטלית, לקשר עם הטבע כחלק מחינוך סביבתי ולקשר בין עקרונות החינוך ההומני ליצירת תבונה, רגישות ומצפון.

כל רפורמה בחינוך שנוסתה עד כה לא יצרה שינוי, וזה הגיוני. בכל פעם מגיע שר חינוך חדש, מוכשר יותר או פחות לתפקיד, שנחוש להטביע חותם באמצעות מילות מפתח שקל לפזר, אבל אין מאחוריהן כלום וחוזר חלילה. אולי הגיע הזמן לחזור לרעיונות ישנים ולהוציא את החינוך מחיק הפוליטיקה ולהקים נציבות חינוך מקצועית, מתוקצבת כראוי שתפקידה לקחת את המשאב הכי חשוב שלנו ולנהוג בו בכפפות של משי. 

ילדים שמתקשים בכיתה ד' בהבנה בסיסית של שפתם הם רמזור אדום מאוד שמעיד על כשל מערכתי. אם זה היה הרכב, הייתם בוודאי רצים למוסך.

לחצו על הפעמון לעדכונים בנושא:
------------------------------

* [חינוך](https://www.themarker.com/ty-tag/0000017f-da2f-d494-a17f-de2f87270000)
* [בתי ספר](https://www.themarker.com/ty-tag/0000017f-da56-dea8-a77f-de76b8d00000)