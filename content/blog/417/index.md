---
date: 2018-11-22 13:50:00+02:00
description: ???
source: https://www.haaretz.co.il/food/cookingwithkids/2018-11-22/ty-article/0000017f-f8a7-d318-afff-fbe794c30000
tags: בישול
title: עוגיות קינמון מגולגלות מושלמות לקפה של הבוקר
---

בואו נדבר רגע על התניות חברתיות והסתרה, כי כל הזמן מדברים על הסתיו כשחצבים פורחים והטמפרטורות מעל 30 מעלות, על נחליאלי כשהשלוליות היחידות שאני רואה הן מה שמשאירים אחריהם הילדים בתום המקלחת. סתיו, סתיו אבל לא באמת סתיו. אבל זה לא סתיו, כמו שדוב חש בתמצית הווייתו את הצורך להיכנס לתנומת חורף, גם אנחנו מרגישים את המשיכה הקטנה הזו בבטן – סתיו, הגיע הזמן למשהו מתוק. זה מה שמבשר את הסתיו – החשק הבלתי מוסבר למשהו מתוק בבוקר, והגיע הזמן שנדבר על זה. בעצם תמחקו את זה, למי יש זמן לדבר אם אפשר לעשות? ואם לעשות אז שבלולי קינמון מבצק פריך בזיגוג וניל. 

לקראת סוף השבוע הגשום שמתקרב, החלטנו להתפנק בשבלולי קינמון מבצק פריך, שבניגוד [לאחיהם מבצק השמרים](/food/cookingwithkids/2016-07-05/ty-article/0000017f-f8d1-d47e-a37f-f9fd453f0000) מוכנים יחסית מהר והם פריכים, מתוקים וממלאים את הבית בניחוח קינמון שמשתלב מצוין עם ריח של גשם. הכנו עוגיות וגם שוקו חם ואז קטינא אמר: "את יודעת אלה עוגיות מצוינות להביא לכיתה מחר, לעוגיות שמביאים מהבית אנחנו קוראים מתנה של אהבה". "כן", אמרה המרכזית, "אבל אולי נקרא לזה משהו אחר כמו ולא שבלולים? בכל זאת יש מלא שבלולים על הדשא". אחרי דקה של שקט אמר קטינא: "אבל כמו השבלולים, גם העוגיות האלה יצאו כי יורד גשם". בסוף לא שינינו את השם, אבל כבר ידעתם את זה. 

**שבלולי קינמון מבצק פריך בזיגוג וניל (כ-60 עוגיות)** 

**מה?**   
**לבצק:** 

 עברו לתצוגת גלריהצילום: קרן הבר 2 ורבע כוסות (כ-280 גרם) קמח 

חצי כפית (2 גרם) אבקת אפייה 

רבע כפית (1.5 גרם) מלח 

170 גרם חמאה רכה בטמפרטורת החדר 

3/4 כוס (150 גרם) סוכר לבן 

1 ביצה בגודל L 

2 כפיות (10 מ"ל) תמצית וניל 

**למילוי:** 

30 גרם חמאה רכב בטמפרטורת החדר 

1/3 כוס חום 

1 כף (7 גרם) קינמון 

**לזיגוג:** 

100 גרם אבקת סוכר 

1/4 כוס (50 מ"ל) חלב 

1 כפית (5 מ"ל) תמצית וניל 

**איך?** 

**הבצק:** 

 עברו לתצוגת גלריהצילום: קרן הבר בקערה יבשה מערבבים את הקמח, אבקת האפייה והמלח ומניחים בצד. 

לקערת מיקסר מכניסים את החמאה ובעזרת וו ערבול (גיטרה) מערבלים במהירות גבוהה כדקה, מורידים את המהירות לבינונית ומוסיפים את הסוכר. מערבלים כשתי דקות ואם יש צורך עוצרים מדי פעם כדי להוריד מהדפנות את מה שהצטבר, עד שמתקבלת תערובת קרמית וחלקה. 

בקערה קטנה טורפים את הביצה והווניל ומוסיפים לתערובת הקרמית – מערבלים עוד כדקה יחד עד שהתערובת חלקה. 

מנמיכים את מהירות המיקסר למהירות איטית ומוסיפים את החומרים היבשים. ממשיכים לערבל עד שמתקבל בצק חלק. אם הוא רך מדי ניתן להוסיף עוד כף קמח. 

אוספים את הבצק לכדור ומניחים אותו על נייר אפייה מקומח קלות. חוצים את כדור הבצק לשניים. חצי אחד מניחים בצד וחצי שני מניחים במרכז נייר האפייה. מניחים עוד נייר אפייה מעל חצי הבצק ומתחילים לרדד עד שמגיעים למלבן באורך של כ- 22 ס"מ על 12 ס"מ ועובי הבצק כ- 0.5 מ"מ. 

**המילוי:** 

אפשר להמיס את החמאה ולמרוח בעזרת מברשת חצי מהכמות על הבצק ולפזר מעל חצי מכמות הסוכר והקינמון. אני מעדיפה לערבב את החמאה הרכה עם הסוכר והקינמון ולמרוח חצי מהכמות על כל מלבן בצק. 

עכשיו מגיע שלב הגלגול – מהדקים בעדינות את הקצה הארוך של הבצק ומתחילים לגלגל, אם הבצק קצת נשבר, פשוט מהדקים בעדינות בעזרת האצבעות. אחרי שנוצר נקניק, עושים שוב את אותן פעולות עם חצי כדור בצק שנותר. עוטפים את שני הגלילים ומכניסים לחצי שעה במקפיא או לשעתיים במקרר (ואם שכחתם אותו במקרה, הוא מחזיק מעמד עטוף במשך יומיים ובמקפיא לפחות לחודשיים, אבל אז צריך להפשיר אותו במקרר ולא בחוץ). 

מחממים תנור ל-180 מעלות. 

מוציאים את נקניקי הבצק מהמקרר וחותכים פרוסות בעובי של כחצי ס"מ. 

מניחים נייר אפייה על תבנית תנור ומסדרים את העוגיות ברווחים של כ-2.5 ס"מ אחת מהשנייה על הנייר. 

מכניסים לתנור לכ-17-20 דקות תלוי בתנור ובמידת העשייה האהובה עליכם, בכל מקרה לא לפני שהקצוות נעשים מעט חומים. 

מוציאים מהתנור, מניחים להתקרר בתבנית כ- 5 דקות ואז מקררים על רשת. 

**הזיגוג:** 

 עברו לתצוגת גלריהצילום: קרן הבר בקערה קטנה מערבבים היטב את אבקת הסוכר, החלב והווניל. 

מזלפים את הזיגוג על העוגיות בעזרת כף רק כשהן כבר לגמרי קרות. 

ניתן להגיש אותן מיד או לשמור אותן בקופסא אטומה עד 5 ימים, אגב בפריזר בכלי אטום הן נשמרות 3 חודשים.