---
date: 2021-02-11 08:48:00+02:00
description: ???
source: https://www.haaretz.co.il/blogs/karenhaber/2021-02-11/ty-article/0000017f-f8ce-d2d5-a9ff-f8ce88b30000
tags: דעות
title: להיעדר התקווה שיצר נתניהו אין חיסון
---

נהוג לכנות את התעצמות הלכידות הלאומית ברגעי משבר בחייה של אומה, "התאספות מסביב לדגל". זהו מאפיין מוכר המתרחש לנוכח אויב משותף המביא את מרבית הציבור לזנוח מחלוקות ולהתגייס מתוך סולידריות למאבק בו. אפשר היה להאמין שמשבר כמו הקורונה, שפגיעתו במרקם החיים מורגשת בכל בית בישראל ובכל תחום, יגרום להתאספות שכזו.

אלא שהתלכדות אינה מגיעה יש מאין. היא חייבת להיות מבוססת על גרעין של מכנה משותף. בישראל, לעומת זאת, המחנאות שולטת - אין אפילו ניסיון לגייס. הסיבות לכך מתפרשות על פני 72 שנות המדינה ו-12 השנים האחרונות רק הרעו את המצב אחרי שהוקדשו לשיסוי והסתה של קבוצות שונות באוכלוסייה אלה באלה. נדמה כי כמעט דבר לא נותר בקונצנזוס, אמון הציבור במוסדות נמצא בשפל חסר תקדים, וממשלת "האחדות" שנועדה למקד את האינטרס הלאומי במאבק בקורונה כשלה ולבסוף התפרקה.

הזלזול בהנחיות מצד קבוצות מובחנות, בעיקר החרדים והחברה הערבית, וההפרות המתמידות של הנחיות משרד הבריאות, כשברקע ממשלה שלא מצליחה להציג תוכנית מסודרת ליציאה מהסגר גם לא בניסיון השלישי - זולג החוצה ומתורגם ליוזמות של קהילות קטנות, קבוצות ויחידים. אלו יוזמות שמתעוררות מתוך תחושה רבתי שאין על מי לסמוך, אחרי שנה של פול גז בניוטרל, עם ממשלה שהעמידה אותנו במצב גרוע יותר מזה שבו היינו בתחילת המשבר ואינה נותנת שום תקווה לאזרחים משום שהיא אובדת עצות יותר מהם.

כאשר אזרחים מעדיפים את שיקול הדעת האלטרנטיבי על-פני היענות להנחיות הממשלה במצב חירום - השבר מתגלה כעמוק בהרבה מכפי שהיינו רוצים להאמין. לפי [מדד הדמוקרטיה לשנת 2020](https://www.idi.org.il/articles/33446) של "המכון הישראלי לדמוקרטיה", רק שליש מאזרחי ישראל חושבים שמצבה של ישראל טוב. 57% סבורים שהדמוקרטיה בישראל בסכנה ו-58% סבורים שהממשלה מושחתת. [מהסקר הכלכלי](https://www.idi.org.il/blogs/special-economic-survey/december-2020/33686) של המכון לשנת 2020, שנתוניו נאספו לפני הסגר השלישי, עולה כי לשליש מאזרחי המדינה אין מספיק כסף נזיל כדי להתקיים. 

במצב גרוע כזה לא צריכה להינתן הזדמנות נוספת לאדם שבמשך שנה מסמס כל יתרון אפשרי שיכול היה לפעול לטובתה של ישראל; שלמרות הקמפיין החיובי שאימץ - ממשיך לרסק כל שביב אמון אפשרי של הציבור במערכת החוק והמשפט; שמפר את ההנחיות שלו עצמו ולא מבין באמת ללבם של אזרחיו. הסקרים מראים שיש אפשרות די מעשית שנתניהו ירכיב גם את הממשלה הבאה, והעובדה הזו צריכה להפחיד את כולנו. רק אנשים מאוד מיואשים יעדיפו את המצב הרע כל-כך הקיים. אבסורד שמישהו עדיין מוכן לקנות את הסחורה של נתניהו, למרות שהוא יודע עד כמה היא רקובה, אך מעבר לכך: אנשים שנותר בהם שביב תקווה - רוצים להשפיע ולשנות. להיעדר התקווה אין חיסון.