---
date: 2018-03-01 14:56:00+02:00
description: ???
source: https://www.haaretz.co.il/blogs/karenhaber/2018-03-01/ty-article/0000017f-f8fa-d318-afff-fbfb617e0000
tags: דעות
title: מבחן המנהיגות של זנדברג
---

פרישתה של [זהבה גלאון](/opinions/editorial-articles/2018-03-01/ty-article-opinion/.premium/0000017f-f47a-d460-afff-ff7e466b0000), שאני מצרה עליה אישית, יצרה ואקום אליו תיכנס ההנהגה החדשה שתיבחר בעוד שלושה שבועות, אך העובדה שכרגע הוואקום הזה מורגש כל כך צריכה להדליק נורות אדומות, מהטעם הפשוט שאין כאן מעבר דורי איטי אלא התפרקות שמשאירה את מרצ חשופה בצריח. 

לא פחות חשוב ממה שיש בהודעתה, חשוב מה נעדר מהודעתה והוא בולט לעין - אין שם מילת תמיכה אחת במועמד כלשהו ויש בכך תעודת עניות גם לזהבה עצמה, שלא השכילה לגדל את דור המנהיגים הבא במרצ. עובדתית, לא משנה מי ייבחר, הוא או היא איננו האדם שאחריו נסחפים בוחרי מרצ, מהטעם הפשוט לו הם היו כאלה זה היה בולט לעין. 

בניגוד לרבים ש[צפו לה התרסקות](/news/politi/2018-02-28/ty-article/.premium/0000017f-f4d2-d887-a7ff-fcf6d9cb0000), אני כלל לא בטוחה שגלאון היתה מתרסקת. הצלחתה בפתיחת הפריימריז ו[הכפלת מספר המתפקדים](/news/politi/2018-02-19/ty-article/.premium/0000017f-f58f-d318-afff-f7efead90000) עמדו לזכותה, לא פחות מעשייתה לאורך השנים בהובלת מרצ וכפרלמנטרית. אישית זיהיתי הרבה התלבטות בין חברי מרצ ורבים מהם לא הרגישו נוח עם אף אחד מהמועמדים הצעירים ולא כי אינם ראויים, אלא משום שלגבי כולם באופן גורף, אולי לבד מזנדברג, התחושה הרווחת היא שהם צריכים להיות בנבחרת מרצ אבל אין להם את מה שהופך אדם ל"מנהיג", לפחות בינתיים. מה שאולי היה צריך להיות ברור לאור הוואקום המנהיגותי, וגם די הגיוני כי לא מרצ תרכיב את הקואליציה הבאה, הוא שמרצ צריכה חבורה, מלוכדת, צעירה ודינאמית שמפשילה שרוולים ולא מפחדת לבעוט. 

נראה ש[פרישתם של גילאון וגלאון](/news/politi/2018-02-28/ty-article/0000017f-e3a2-d804-ad7f-f3fa5ff70000) מהמרוץ לפריימריז הניחה את הניצחון בכיסה של זנדברג. אך זה ניצחון מריר, לו זנדברג, כפי שניבאו הסקרים, היתה מנצחת את גלאון וגילאון, החלפת המנהיגות היתה משמעותית, ככה ניטל עוקצה. אבל יותר מזה, לא בטוח שזנדברג, אישה מוכשרת לכל הדעות, עשויה מהחומרים מהם עשוי מנהיג ונכון שיש לה את יתרון הניסיון הפרלמנטרי, אבל זה איננו קריטריון מספק. עד עכשיו בזמני מבחן זנדברג מתגלה בעיקר כמושכת אש מבית ומחוץ, ומיותר לציין שזו אינה בהכרח תכונה טובה למנהיג. 

לזנדברג אין את הפריבילגיה לנוח על זרי הדפנה, עוד בטרם הונחו על ראשה, אבל היתרון היחסי הזה מאפשר לה זמן לבנות אסטרטגיה גדולה יותר וזו מחויבת המציאות. כי בעוד מצביעי מרצ בהחלט יכולים לראות את היתרונות של זנדברג, אם המטרה היא להרחיב את קהל המצביעים, זנדברג אינה מועמדת אולטימטיבית, להפך - עבור רבים היא מהווה סדין אדום, וזה רק מחדד את הנקודה שאסטרטגיה פרסונלית תהיה טעות והשאלה היא מי מבין המועמדים מסוגל לשים את האגו בצד. 

 עברו לתצוגת גלריהאני כלל לא בטוחה שזהבה גלאון היתה מתרסקת. הצלחתה בפתיחת הפריימריז והכפלת מספר המתפקדים עמדו לזכותהצילום: עופר וקניןאם אכן זנדברג, שמעולם לא הוכיחה עצמה כמנהיגה, תיבחר זו לא תהיה הצבעת אמון אלא יותר כמו ברירת מחדל. מבחן המנהיגות שלה ויכולתה לייצר שינוי ולשקם את מרצ, אם אכן המטרה היא להיות מפלגה משמעותית יותר, לא יהיה בבחירתה אלא טמון ביכולתה להיות **ענווה**, תכונה מנהיגותית נדירה במחוזותינו, שאינני בטוחה שזנדברג ניחנה בה. 

מבחן המנהיג מתבטא פעמים דווקא ביכולת לא להתבלט אלא לייצר סביבו חבורה שיחד יוצרת שלם הגדול מסך חלקיו וזה יהיה מבחנו של מנהיג מרצ הבא. מרצ צריכה כרגע איחוד של שורות, היעלמותו של דור שלם מההנהגה היא הזדמנות חד פעמית לייצר דור חדש בעל דינמיקה חדשה שנמדד בזכות ערכיו. שולמית אלוני הפכה לשולמית אלוני כי היא פעלה למען ערכים, כדי שדור המנהיגים החדש במרצ יוכל להנהיג, הוא צריך לשים מחדש את הערכים על סדר היום, כי הם חשובים יותר מכל יוקרה פרסונלית. 

למרבה האירוניה מנהיגותה של [זנדברג](/news/politi/2018-02-28/ty-article/.premium/0000017f-f452-d47e-a37f-fd7e84f70000), אם תתרחש, תהיה על נקודות טכניות למרות הרקורד המרשים שלה. לכן, כדי שלא תחלוף עם הרוח בבחירות הבאות, אם תיבחר היא תאלץ לא להתמקד בעצמה, אלא בהנהגה מלוכדת שבאה לעבוד. רק כך תוכל מרצ להיות התשובה למסע הדה-לגיטימציה שתייג את השמאל כ"סהרורי" ו"לא ציוני" ולהחזיר לשמאל קול גאה, בועט ויוזם. כאשר מימינה גבאי, למרצ יש את הפריבילגיה, שהיא שכחה שיש לה, לדבר שמאל בלי להתחבא ובלי להצטדק. הפרקטיות חשובה, אבל בעוד פרקטיות מתורגמת במחנ"צ לדילוגים המרכזה, במרצ התרגום צריך להיות השמעת קול שמאל מובהק. 

הואקום הרעיוני מהמרכז שמאלה מחפש דרך לפרוץ, לכן זו ההזדמנות של מרצ כמפלגה לרתום את כל הכוחות הטובים והחדשים שהצטרפו אליה להחזרת הקהל הרדום של השמאל לשורותיה. זו ההזדמנות לצאת מהמגננה בה מצוי השמאל, לאחד כוחות וליצור אופוזיצית שמאל לוחמת שמהווה את ראש החץ שאינו מתבייש מנטיות סוציאליסטיות, לא מוותר על זכויות אדם, מתנגד לכיבוש ולא מתנצל על הפרשנות שלו לישראליות. זה לא עניין של מנהיג, זה עניין של מנהיגות וזה המבחן של מי שינהיג את מרצ, מי שיש לו את מרבית הסיכויים הוא מי ששם את ערכי מרצ לפני קידום העצמי.