---
date: 2021-02-24 13:16:00+02:00
description: ???
source: https://www.haaretz.co.il/family/homeschooling/2021-02-24/ty-article/.premium/0000017f-f896-d460-afff-fbf6e93c0000
tags: חינוך
title: פעמוני האזהרה של הנוער מצלצלים שוב באוזנינו
---

תכננתי בכלל לכתוב על משהו אחר, אבל אז קראתי את [כתבתו של אור קשתי](/news/education/2021-02-19/ty-article/.premium/0000017f-e0ea-d804-ad7f-f1faaa1b0000) (19.2 "הארץ"), שפרסמה כמה מממצאיו המטרידים של מדד השותפות של מרכז אקורד באוניברסיטה העברית. לפני שנצלול פנימה, נסביר: מדד השותפות בוחן את יחסם של בני נוער לבני נוער אחרים מקבוצות אוכלוסייה שונות, לפי חלוקה לארבע קבוצות אוכלוסייה: ערבים, יהודים חרדים, יהודים דתיים ויהודים חילונים. 

את המדד השנה חיברו על בסיס סקר שנעשה בקרב כ-1,100 בני נוער בני 16-18 בחודשים מאי-יולי 2020. השורה התחתונה העולה ממנו היא שאנחנו רחוקים מאוד מחינוך לסובלנות, לדמוקרטיה ולחיים משותפים: 49% מבני הנוער הדתיים ו-23% מבני הנוער החילונים בעד שלילת זכות ההצבעה לערבים; 24% מהחילונים שונאים ערבים, אצל הדתיים 42% ואילו אצל החרדים 66%; 22% מבני הנוער הערבים שונאים דתיים ובאותו שיעור גם השנאה לחרדים, ועוד לא התחלנו לדבר על סטריאוטיפים, מדדי סבלנות או נכונות למפגש. 

אין שום תגלית חדשה במדד. מי שחי במדינה הזו רואה עד כמה הסובלנות הפוליטית נמוכה, התודעה הדמוקרטית מצומצמת, ההיכרות בין קבוצות האוכלוסייה השונות מינימלית והאפשרות לחיים משותפים בריאים הולכת וקטנה. למרות זאת הוא חשוב מאין כמוהו ובעיקר מצלצל שוב בפעמון האזהרה, ואסביר מדוע: בנות ובני ה-16-18 הם לא רק דור המתגייסים הבא לצה"ל, הם גם המדענים, אנשי הרוח, האזרחים ונבחרי הציבור של הדור הבא. כשהם מחזיקים בידיעה כל כך מצומצמת וטכנית של דמוקרטיה ומצוידים בכל כך מעט סובלנות, פתיחות, הבנה של צדק חברתי, המשנה הזו תתורגם לחיים הלכה למעשה וזה לא יפעל לטובת אף אחד.  

מצבי משבר, ואין ספק שהקורונה נכנסת לקטגוריה הזו, לא פעם מייצרים הקצנה בעמדות או משמשים כזרזים להתעצמות תופעות קיימות. לדוגמה, מוקדי התחלואה הכבדים בחברה החרדית והערבית וההתעלמות מההנחיות, הרחיבו סטריאוטיפים ושנאה והגבירו את השבר הקיים ממילא בין קבוצות שונות באוכלוסייה. מן הצד השני ההתעלמות מההנחיות היא תוצאה גם של תחושת חוסר שייכות והיעדר סולידריות בסיסית שהן תולדה של פוליטיקה, מדיניות וגם - (לא מפתיע) כשל מתמשך של מערכת החינוך. 

חינוך למציאות מורכבת
--------------------

   
חינוך לא יפתור באחת את כל תחלואי החברה, אבל הוא אחת הדרכים החשובות לצאת מתוך המצב הזה, כיוון שבאמצעותו ניתן לשנות מציאות. חוק החינוך הממלכתי לכאורה מתייחס לסוגיית האלה, אך מדד השותפות משקף מצוין את הפער בין הרצוי למצוי. הבית והסביבה המיידית לרוב מאופיינים בסביבה הומוגנית. בחברה אידיאלית גם בבית ילדים היו נחשפים לתרבויות אחרות, לערכים כמו סבלנות, כבוד לאחר, שוויון וצדק חברתי, אבל זה לא באמת קורה - וכאן תפקידה האמיתי של מערכת החינוך. כאשר זו מעניקה משקל עצום למקצועות ליבה ומדעים ופחות למקצועות של מדעי הרוח והחברה, התוצאה היא המצב הנוכחי. חינוך לערכים נתפס כפריבילגיה, אלא שזו אינה פריבילגיה משום שבכך טמונה המשכיות אזרחית דמוקרטית. 

ילדים שיוצאים ממערכת החינוך בלי ההבנה שדמוקרטיה היא ההגנה על מיעוטים לא פחות מ"שלטון הרוב", שדעות אחרות חשובות, ללא העקרונות המנחים של דמוקרטיה, ללא הבנה עמוקה של זכויות האזרח והפרט, או של המושג שוויון אזרחי - הם ההוכחה לכישלון המערכת. ישראל היא חברה רב-תרבותית, אך מערכת החינוך הישראלית לא מקדמת גישה רב-תרבותית ובוודאי שלא סובלנות או חיים משותפים. לעבר אמנם יש חשיבות, אך למציאות חשיבות גדולה יותר, בוודאי עבורנו. אי לכך, מערכת החינוך צריכה בראש ובראשונה להתמודד עם המציאות ולשקף אותה, וזו מורכבת; היא כוללת יותר מסיפור אחד לאומי, תרבותי ודתי. כשתלמידים ישראלים לא נחשפים לכל הפסיפס, אלא לנרטיב אחד בלתי מעורער, המושפע בין היתר מהצורך "לייצר" חיילים ממושמעים וחדורי מוטיבציה לעתיד, הם מקבלים תמונת מצב מעוותת, ואף יותר מכך - מרחיקה ומפלגת. 

אי אפשר וגם לא צריך לשטח את הזהות האישית לטובת זהות הומוגנית ומשותפת. זוהי בדיוק מהות הדמוקרטיה ומהות החינוך: שותפות אינה שווה זהות, אלא הסכמה על כללי משחק משותפים מתוך כבוד זה לאמנותיו, דעותיו ושלל זהויותיו של האחר. הכלה, זה הכול. כאשר משרד החינוך הופך פוליטי במקום מקצועי, הוא פועל בשם אינטרסים צרים שבסופו של דבר אינם משרתים את הציבור. תקופת הקורונה חושפת את ההתנגשויות של מערכת החינוך כמעט בכל תחום. מדד השותפות, שבמידה רבה מעיד על הרמה של ערכים כמו סבלנות, רצון לשתף פעולה, ראיית האחר, חתירה לשוויון, רק מוכיח עד כמה המערכת רחקה ממטרתה. 

בארוחת הערב המשפחתית השבוע שאלתי את הנוער סביב השולחן שאלות על סבלנות ושנאה, ובשלב מסוים המרכזית שאלה אותי: "אבל מה זאת אומרת לשנוא חרדים, דתיים או ערבים? איך אפשר לשנוא בגלל זה בן אדם? זה כמו גרגמל ששונא דרדסים". זה היה סיכום מדויק. אפשר לגדל ילדים בלי לשנוא. משרד החינוך לא רק שנכשל בהעברת ידע, הוא נכשל מהותית בהעברת ערכים. משרד חינוך שפועל באופן מקצועי זה לא בשמיים, זה רק דורש הורים שלא יסכימו יותר לזילות בחינוך הילדים שלהם, כי בסופו של דבר זה בדיוק מה שעלול לשמוט מתחת לרגליהם את רשת הביטחון המכונה דמוקרטיה, בה אדם הוא אזרח מעצם שיוכו למדינה. 

*מוזמנים לשלוח שאלות ונושאים לדיון למייל [LegadelBabait@gmail.com](mailto:LegadelBabait@gmail.com)*

לחצו על הפעמון לעדכונים בנושא:
------------------------------

* [בני נוער](/ty-tag/teenagers-0000017f-da28-d938-a17f-fe2a4ec80000)
* [מתבגרים](/ty-tag/adolescence-0000017f-da27-d718-a5ff-faa77a480001)
* [דמוקרטיה](https://www.themarker.com/ty-tag/0000017f-da2c-d494-a17f-de2f1ae40000)
* [מערכת החינוך](https://www.themarker.com/ty-tag/0000017f-da36-d938-a17f-fe3ea62f0000)