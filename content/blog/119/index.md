---
date: 2021-06-01 20:04:00+03:00
description: ???
source: https://www.haaretz.co.il/family/homeschooling/2021-06-01/ty-article/.premium/0000017f-f8a0-d2d5-a9ff-f8ac88b80000
tags: חינוך
title: בבית בו גדלתי, כעס היה מתפוצץ. כאמא אני לומדת איך לפרוק, בלי לפרק
---

בשנים הראשונות של האימהות שלי ובטח אחרי הבחירה בחינוך ביתי, לא היה לי הרבה זמן פנוי, אבל השתדלתי עד כמה שניתן להתבונן בהורות שלי מהצד למרות כל ההטיות המובנות. כל ערב עברתי על היום שהיה ושיחזרתי את הפעולות שלי - מה נכון, לא נכון ואיך אפשר היה לפעול נכון יותר.

ההורות שלי מאוד העסיקה אותי. הגעתי אליה מצוידת בכלים חלקיים מאוד ובלא מעט דוגמאות שקיוויתי שלא יתבטאו אצלי. למעשה פחדתי מהרגע שאראה משהו שמזכיר התנהגויות שליליות של הוריי, וגם לעיתים זיהיתי אותן. למרות מודעות החיפוש, הגילוי שלהן הפחיד והעסיק אותי, אך בעיקר הניע אותי למצוא פתרון כדי לא להמשיך מעגל של התנהגות שרציתי שייפסק.

אחד הדברים ששמתי לב אליהם היה שהתנהגות לא מקובלת בעיניי של ילד יכולה להוציא אותי משווי משקל וגרוע מזה - להביא אותי לכעס שמחפש דרך להתפרץ. בבית בו גדלתי, כעס היה מתפוצץ. כהורה, אם יש משהו שפחדתי ממנו היה ההתפוצצויות האלה, בעיקר אלה שכביכול יש להן צידוק. למה כביכול? כי במסעותיי לתקן את עצמי, ובחיי שיש המון מה לתקן, הייתי צריכה להבין משהו בסיסי אחד: אם התנהגות מסוימת לא מקובלת עליי, היא אמורה להיות לא מקובלת בין אם יש לה "צידוק" ובין אם לא. 

בואו ניקח סיטואציה שבה ילד מצייר על קיר בטוש לא מחיק. כביכול יש סיבה לכעוס, הוא עשה משהו "לא בסדר" שאנחנו לא רוצים שיקרה שוב, שהוא לא יכול לתקן ודורש מאיתנו עכשיו השקעת משאבים נוספת, לפעמים בתקופה שאין לנו אותם ממש ולא פעם ברגע הכי פחות נכון. אנחנו חיים בחברה שבה הורה שכועס וצועק על הילד במקרה כזה ייחשב נורמטיבי, אפילו אנושי, כי הרי אנחנו לא יכולים כל הזמן להיות רגועים ונינוחים, לא? זו בהחלט דרך אחת להסתכל על זה, אבל האם ההתנהגות ה"אנושית" הזו מסייעת במשהו לאחד מהצדדים?

אין ספק שהתנהגות כזו היא טריגר, שכעס הוא דפוס פעולה אנושי, אבל הכרה בקיומו של כעס שונה מהותית מקבלה של אופן התפרצותו. אפשר לכעוס, השאלה היא איך הכעס משתחרר. ברגע שהוא הופך למקור לגיטימציה לכל צורה של פורקן, יש בעיה. לא צריך שהורה יהיה אלים פיזית, אלימות מילולית או התפרצות לא נשלטת מפחידות לא פחות. אין ספק שאם זה קורה יש חשיבות עצומה לדרך שבה ההורה ייגש אחר כך לילד, יתנצל ויסביר את עצמו - אבל לא עדיף שזה לא יקרה?

 TEDx Talksבעיניי התשובה לזה ברורה: לא רק שעדיף שזה לא יקרה, יש לפעול אקטיבית כדי שזה לא יקרה. במידה רבה חלקנו נופלים שם כהורים, משום שזה דפוס פעולה שאנחנו מכירים, שחווינו ונמצא בארגז הכלים שלנו. כדי להוציא אותו מאפשרויות הפעולה שלנו, אנחנו צריכים להיות אקטיביים ומודעים.

הורה שיתפוצץ על ילד שקשקש על קיר, לא רק שפותח את הדלת לילד להבין שזה דפוס פעולה אפשרי, אלא הוא גם סודק משהו מהותי באמון של מערכת היחסים וזורע נקודה של פחד במקום שפחד לא צריך להיות חלק ממכלול התחושות. זה לא אומר שפחד לא יהיה קיים בכלל, אבל יש הבדל בין פחדים שילדים מתמודדים איתם לאורך החיים (כמו פחד מהמוות) ובין פחד מההורה.

מהרגע שהבנתי שאין צידוק להתפרצות, ולא משנה מה ילד עשה או לא, מצאתי המון דרכים להתמודד. אחד מהם היה לדבר עם הילדים על הקושי שלי, משפטים כמו "זה ממש מכעיס אותי, אבל אני רוצה להגיב לזה נכון", "אני כועסת ואני צריכה רגע שקט". זה בסדר לכעוס, זה אנושי, אבל השאלה היא לא אם יש צידוק לכעס, אלא איך למרות הצידוק פעלתי נכון כדי לפרוק את הכעס בלי לפרק דבר.

המרכזית היתה בת חמש בערך כשבבוקר אחד הצליחה לשפוך שלוש פעמים שלוש כוסות תפוזים שונות. זה היה סופר מעצבן, בלי ספק. בפעם הראשונה הזכרתי לעצמי לנשום וטיפלתי במצב, הסברתי ש"רק נשפכה כוס, זה מבאס, כי עכשיו ננקה לפני שנשתה", ואז ניקינו יחד והכנו עוד כוס. בפעם השנייה מצאתי את זה קשה להזכיר לעצמי לנשום, אז צחקתי, יש מצב שזה היה צחוק קצת מאולץ. אבל ברגע שכולם צחקו איתי, זה היה נראה לי הרבה יותר הגיוני בסיטואציה. בפעם השלישית, היא היתה כל כך מיוסרת ולכן בעיקר עסקתי בלנחם אותה והצעתי שנפסיק להיום עם מיץ תפוזים. עשור לאחר מכן, היא יושבת לידי במטבח ומזכירה את זה כקוריוז, ואני חושבת לעצמי שאיזה מזל שככה היא זוכרת את זה, כקוריוז.

זה לא שהילדים שלי לא ראו את המאבק, החיים מביאים איתם לא מעט רגעים מתסכלים. אבל לא פעם מצאתי את עצמי משתפת אותם, מדגישה את הבחירה שלי. משתמשת בזה כדי ללמוד, עבור עצמי וגם עבורם. הדרך שבה אנחנו מתמודדים עם דברים היא כלי נפלא ללמד ילדים, להרחיב את המודעות שלנו ובכך ליצור שינוי לטובה - בוודאי בדוגמה ההורית שאנחנו רוצים לתת ובקשר שאנחנו רוצים לקיים.

*מוזמנים לשלוח שאלות ונושאים לדיון למייל [LegadelBabait@gmail.com](mailto:LegadelBabait@gmail.com)*

לחצו על הפעמון לעדכונים בנושא:
------------------------------

* [משפחה](/ty-tag/family-0000017f-da26-d718-a5ff-faa66fb10000)
* [הורים](/ty-tag/parents-0000017f-da26-d432-a77f-df3ff15e0000)
* [הורות](/ty-tag/parenthood-0000017f-da26-d938-a17f-fe2ebef50000)