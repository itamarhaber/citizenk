---
date: 2017-06-08 12:36:00+03:00
description: ???
source: https://www.haaretz.co.il/food/cookingwithkids/2017-06-08/ty-article/0000017f-f894-d044-adff-fbfdb7d40000
tags: בישול
title: הפבלובה הכי יפה בשולחן
---

כל מהות המטבח היא חיבור. חיבור בין חומרי גלם, דרכי הכנה, טעמים וחיבור בין אנשים. לכן, למושג סודיות לא צריכה להיות דריסת רגל במטבח. מי שנוטה לשמור מתכוניו לעצמו או לעשות מכל מתכון סיפור שנשמע כמו עשרים שנה בכלא כולל עבודת פרך, לרוב חשוד בעיניי מראש.

מהפעם הראשונה שטעמתי פבלובה בארוחה ביתית, אני בעיקר זוכרת את הרעש והצלצולים שעשתה המארחת. שכבת מרנג, קצפת ופירות (או כל תוספת אחרת מעל) – מה כבר יכול להיות מסובך? אז זהו שזה לא מסובך בכלל. לא הרבה קינוחים יכולים לזכות בקטגוריה – טעים, יפה, מרשים וקל להכנה, אבל הפבלובה בהחלט כן.

במעט עבודה ולא הרבה זמן כל אחד, גם מי שאף פעם לא היה במטבח, יכול להכין פבלובה ולקצור מחמאות משל היה שף בקורדון בלו. מה שעוד נחמד בפבלובה זה שאפשר להכין אותה ככה סתם וגם בכמויות קטנות ומכאן מתבקשת הקפיצה למסקנה (המושחתת משהו) שאפשר להכין אותה גם רק לאדם אחד.

בביתנו לא כולם ייטו לאכול משהו עם פירות, אבל סיפור היסטורי תמיד יתקבל בברכה. הבלרינה אנה פבלובה היתה נערצת בכל העולם, בצרפת הוקדשה לה מנת רגלי צפרדעים ובארצות הברית גלידה, אבל הקינוח שהכי מזוהה עמה הוא הפבלובה. האגדה מספרת שהקינוח הומצא עת ביקרה ב- 1926 באוסטרליה, ומאז מהווה נושא למחלוקת בין אוסטרליה לניו זילנד. זה נחמד לחשוב שהמנה הומאז' לחצאית הטוטו של הבלרינה או שמישהו הכריז שזו מנה קלילה ממש כמו הרקדנית עצמה ומכאן השם, אבל בינינו אין ממש בהנחה שהשילוב הזה לא נעשה לפני כן, להפך – זה נוגד כל היגיון קולינרי. ואכן מחקר שנעשה לפני כשנתיים הוכיח ששילוב – מרנג, קצפת ופירות הוא בכלל גרמני. אחת מהן, Spanische Windtorte, היתה אחת המנות האהובות על שושלת הבסבורג במאה ה- 18. ובכלל המתכון כנראה נדד לאמריקה, מצא עצמו מודפס על אריזה של קורנפלור ויובא לאוסטרליה ומשם כבר אפשר להבין איך הכל התגלגל.

שנתגלגל או שמא נתפבלב?

 עברו לתצוגת גלריהשחקו עם הצורה, הפירות שאתם אוהבים והגודל - זה היתרון של הפבלובה**פבלובה (6 מנות)**

**מה?**

**למרנג:**

4 חלבונים

1 כוס סוכר

3 כפות קורנפלור (לא חובה – זה מעניק מרקם "מרשמלואי" למרנג, עניין של טעם)

1 כפית חומץ

**למילוי:**

1 מכל שמנת מתוקה

1 כף סוכר

**ומלמעלה:**

1-2 חבילה פירות יער קפואים

30 מ"ל שרי או ברנדי

1 כף מים

1 כף סוכר

**אבל אפשר גם:** 2 בננות פרוסות, פקאן מסוכר וסירופ מייפל (או סילאן) ואפשר גרגירי רימונים, או תותים, ואפשר לסנן פסיפלורה ולשפוך מעל, או כל טעם אחר שחשקה בו נפשכם.

**איך?**

מחממים תנור ל-120 מעלות.

מקציפים את החלבונים במיקסר, כשמתחיל להיווצר קצף מוסיפים את הסוכר בהדרגה. מקציפים עוד כ- 5 דקות עד לקבלת קצף יציב ומבריק. מוסיפים את הקורנפלור ומקציפים כדקה ואז מוסיפים את החומץ ומקציפים עוד דקה.

אפשר להשתמש ברינג או בתבנית אפייה, אני מעדיפה להשתמש בנייר אפייה עליו משרטטים עיגול בקוטר של 20 ס"מ. הפעם שרטטנו עגולים ולבבות למנות אישיות.

אפשר להכניס את המרנג לשקית זילוף ולמלא את העיגול המשורטט, או העיגולים, ולהמשיך ולמלא תוך יצירת דפנות גבוהות יותר, בהחלט אפשר לקבל את אותו אפקט בעזרת לקקן בלבד – ליישר את השוליים ולייצר שקע במרכז. אפשר גם לייצר כמה נשיקות בצד ואחר כך לפורר אותן מעל עיטור הפירות.

מכניסים את המרנג לתנור למשך כשעה וחצי. מוציאים את המרנג האפוי ומניחים לו שיתקרר.

מכניסים את פירות היער הקפואים לסיר קטן ומוסיפים את הסוכר, האלכוהול והמים. בוחרים בלהבה נמוכה ומביאים לרתיחה תוך כדי ערבוב. מנמיכים את הלהבה ומבשלים עוד כחמש דקות. מסננים את פירות היער מהסירופ אך שומרים על הרוטב.

מקציפים את השמנת לקצפת וממלאים את שקע המרנג בקצפת. אם עוד לא מגישים זה הזמן להכניס למקרר עד להגשה. לפני ההגשה מפזרים מעל את פירות היער ואת הרוטב שנותר בסיר מזליפים מעל.