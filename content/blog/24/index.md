---
date: 2022-05-12 05:33:00+03:00
description: ???
source: https://www.haaretz.co.il/food/cookingwithkids/2022-05-12/ty-article/00000180-d65d-d572-aba5-deddf4440000
tags: בישול
title: מרק מינסטרונה של סוף האביב
---

בזמן כתיבת שורות אלה אנחנו באמצע שרב ובכל זאת אני מוצאת את עצמי מעלה מתכון של מרק. הסיבה לזה די טריוויאלית, סבא וסבתא שלי הקפידו על אכילת מרק בכל יום, בלי קשר למזג האוויר שבחוץ. לכן, גם אני לא נבהלת ממרק בקיץ. להפך, אני מוצאת אותו נפלא. מה שכן מרקים כבדים פחות מתאימים ולכן סבתא שלי הייתה עוברת באזור האביב ממרק העוף המסורתי שלה למרק ירקות, דומה מאוד למינסטרונה רק ללא הקטניות והפסטה. טוב, היא היתה מוסיפה אטריות – כי בכל זאת, מרק.

את המרק הזה ניתן להתקין מכל ירק שאתם אוהבים ומתאים לכם, אפשר להוסיף אספרגוס, שומר, בטטה, דלעת, רק לשים לב שאת הירקות הקשים יותר כדאי לטגן כמה דקות לפני. מעבר לזה, אין ממש טיפים מיוחדים. שנתחיל?

**מרק מינסטרונה אביבי (8 מנות)**

 עברו לתצוגת גלריהמרק מינסטרונה אביביצילום: קרן הבר**מה?**

מעט שמן זית לטיגון

1 בצל

2-3 גבעולי סלרי

2 גזרים

1 תפוח אדמה

4-5 פרחי כרובית

3-4 פרחי ברוקולי

2 עגבניות בינוניות

6 שיני שום

7 כוסות (1.750 ליטר) מים, עדיף מסוננים

1 כף רסק עגבניות

מלח (בערך כף שטוחה)

פלפל שחור לפי הטעם

עלה דפנה

צרור עשבי תיבול קשור בחוט (לפטרוזיליה אפשר להוסיף גבעול אורגנו, תימין, או כל עשב תיבול אחר)

1 קישוא

**איך?**

 עברו לתצוגת גלריהמרק מינסטרונה אביביצילום: קרן הבר**מתחילים עם הכנת הירקות:**

קוצצים את הבצל דק, את גבעולי הסלרי פורסים לרוחב לפרוסות דקות, את הגזר אפשר לפרוס לפרוסות או לחתוך לקוביות קטנות. חותכים את תפוחי האדמה לקוביות ואת הברוקולי והכרובית מפרידים לפרחים קטנים. את העגבניות אפשר לקלף (אבל לא חובה) ולחתוך לקוביות. את שיני השום אפשר להשאיר שלמות או לחתוך לפרוסות. חותכים את הקישוא לפרוסות, אך כדאי לעשות זאת בסמוך להוספתו למרק.

מחממים בסיר גדול את השמן ומוסיפים את הבצל – מטגנים כ-5 דקות. מוסיפים את הסלרי, הגזרים ותפוח האדמה ומטגנים עוד כ-5 דקות יחד. מוסיפים את פרחי הברוקולי והכרובית, העגבניות ושיני השום, מערבבים ומוסיפים את כף רסק העגבניות, המלח והפלפל (ועלה הדפנה) ומערבבים. מוזגים את המים, מערבבים היטב ומביאים לרתיחה.

מוסיפים את צרור עשבי התיבול, מנמיכים את האש ומכסים את הסיר. מניחים להתבשל כשעה, מוסיפים את הקישוא (אם רוצים בכל זאת פסטה – זה הזמן להוסיף) ומבשלים עוד כחצי שעה. מוציאים את צרור עשבי התיבול ומגישים.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)