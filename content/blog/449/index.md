---
date: 2018-07-25 13:03:00+03:00
description: ???
source: https://www.haaretz.co.il/food/cookingwithkids/2018-07-25/ty-article/0000017f-f898-d2d5-a9ff-f89cee080000
tags: בישול
title: 'חזרה לשורשים: אין כמו ירקות שורש בתנור'
---

המרכזית אמרה שהיא רוצה לנסות ירקות חדשים, שעתיים מאוחר יותר עמדנו מול בטטות סגולות בסופר. לכן, הנחנו שזו דרכו של היקום לאותת לנו לעשות מעשה, או שזה פשוט צירוף מקרים, אבל כך או אחרת הן נכנסו לעגלת הקניות. זה לא שידענו מה נכין איתן, אבל בינינו, סגולות או לא סגולות הן עדיין בטטות. כלומר שלא במפתיע, התשובה לשאלה "מה עושים עם בטטה סגולה?" היא כל מה שעושים עם בטטה כתומה.

יום אחרי שכבו בטטות סגולות במקרר כאבן שאין בה הופכין. למרות שאני יודעת מצוין מה להכין עם בטטות, הבטטות הסגולות נראו כמו סיפור אחר. הרצון למצוא מוטיבציה להכין אותן, הביא אותי לנקוט באסטרטגיית "דע את אויבך", אז התחלתי לקרוא. יצאתי מלאה בטיעוני תמיכה בבטטות סגולות (נוטפות בריאות, מזון-על, עתירות אנטי-אוקסידנטים וסיבים תזונתיים ובעלות ערך גליקמי נמוך), אבל העניין הוא שמראש לא הייתי נגדה.

פסלתי פירה או לביבות כמנת היכרות וניסיתי להכריע בין צ'יפס בטטות סגולות בתנור ובין ירקות שורש צלויים. סקפטית שכמוני לא לגמרי קנתה את כל הסיפור של מרקם יותר חלק וטעם יותר מתוק מבטטה ולכן ההחלטה נפלה על מנה שיש בה עוד רכיבים ותאפשר לטעום את הבטטה בלי נספחים.

לא צריך בטטה סגולה כדי להכין את המנה הזו, היא מתאימה כמעט לכל הירקות שיש בבית, פשוט לרוקן מקרר ומזווה, לחתוך, לטבול ולהכניס לתנור. עקרונית אם יש לכם שומר וסלק, הם נשמעים לי מועמדים טבעיים למנה. אפשר לקצר תהליכים על ידי בישול הירקות קודם אבל לדעתי הסבלנות משתלמת, הטעמים יוצאים מדויקים יותר בתנור. את המרינדה אפשר לשנות בקלות אבל כן כדאי להקפיד על כמות נוזלים המאפשרת אידוי.

 עברו לתצוגת גלריהצילום: קרן הבר **ירקות שורש במרינדה**

**מה?**

2 בטטות סגולות גדולות

1 תפוח אדמה גדול

1 בטטה בינונית

1-2 גזרים בינוניים

1 פלפל צהוב גדול

1 בצל גדול

2 קישואים בינוניים

1/2 ראש שום

**למרינדה:**

1/3 כוס שמן זית

1/3 כוס יין לבן

1/2 ראש שום, מופרד לשיניים, קלוף וכתוש

כפית סוכר חום

2 כפות רוטב סויה

חופן עלי פטרוזיליה קצוצים דק

מלח ופלפל שחור

אפשר להוסיף עשבי תיבול כמו רוזמרין או טימין או להוסיף תיבול כמו קינמון, אגוז מוסקט או אפילו פפריקה

 עברו לתצוגת גלריהצילום: קרן הבר **איך?**

מחממים תנור ל-190 מעלות

שוטפים ומקלפים את הירקות, חותכים בהתאם לטעם – או חיתוך גס לרבעים לאורך, או לאצבעות וגם קוביות הולך.

מערבבים את כל החומרים למרינדה – אפשר גם להכניס למכתש ולכתוש בעזרת עלי.

מרפדים תבנית תנור סטנדרטית בנייר אפייה. לוקחים את הירקות הקשים יותר, טובלים כל אחד במרינדה מכל הכיוונים ומניחים בתבנית. מכיוון שירקות השורש זקוקים ליותר זמן בתנור, מכניסים אותם לעשרים דקות לתנור לבד.

בינתיים משרים את כל שאר הירקות במרינדה. אחרי 20 דקות, הופכים את ירקות השורש ומוסיפים את שאר הירקות הרכים יותר כמו הפלפל והקישואים ומוסיפים גם גבעולי טימין או רוזמרין מעל. אם נותרה מרינדה שופכים מעל הירקות ומכניסים לתנור ל-40 דקות.

פותחים את התנור, מערבבים את הירקות ומחזירים לתנור לעוד כחצי שעה, תלוי בתנור. המנה מוכנה כאשר ירקות השורש רכים – אם יש ירקות שדורשים יותר זמן, ניתן פשוט להוציא את אלה שכבר מוכנים.

מוציאים מהתנור ומגישים.