---
date: 2016-11-03 12:08:00+02:00
description: ???
source: https://www.haaretz.co.il/blogs/karenhaber/2016-11-03/ty-article/0000017f-f89c-ddde-abff-fcfd43450000
tags: דעות
title: 21 שנים אחרי גם הדרך נרצחה
---

כשרבין נרצח לפני 21 שנים, לא מצאתי בתוכי הרבה יותר מכאב והלם. המילים של איתן הבר היו, לפחות עבורי, פס הקול שהדהד חזור ושנה, מזכיר שכל זה לא חלום. אני לא יודעת כמה פעמים הייתי צריכה לחזור על המילים האלה כדי שמשהו סופסוף ייקלט. המציאות נראתה תלושה. זה לא שלא ראינו וזה לא שלא שמענו, קולות השנאה לרבין ולפרס היו חזקים. ובכל זאת איפשהו, משהו סירב להאמין. לא רק כי רבין, אלא כי רצח ראש ממשלה היה אקט בלתי נתפס, קו שאותו לא היינו אמורים לחצות, גם אם מתנהלת הסתה. והתנהלה.

בתוך הבוקה והמבולקה הישראלית, הכיבוש, האינתיפאדה, הטרור, השיסוי, השנאה, המאבק הפנימי, בתוך כל האלימות, המוות המיותר, הבלגן והעדר הוודאות, פתאום בא רצח רבין ושחרר עוד קצת את העוגנים שנראו, משום מה, בכל זאת בטוחים. התחושה הזו שאתה חולם ואתה יודע שאתה חולם, התהפכה בתחושה ההפוכה – שזו המציאות ואתה יודע שזו המציאות ואתה מעדיף לקוות שזה רק חלום, גם אם ביעותים.

 עברו לתצוגת גלריההעצרת בכיכר רבין 1995 הייתה הקריאה הברורה שהכיבוש והאלימות, גם אם ניתן למצוא להם הצדקות, פוגעים ויפגעו בדמוקרטיה הישראלית ולו משום העובדה הברורה – אין דמוקרטיה וכיבוש, הם אינם הולכים יחד. צילום: SVEN NACKSTRAND / AFPזה לא שהמציאות הישראלית לא הייתה הזויה לפרקים, כי היא הייתה. וזה לא שהכול היה טוב, כי זה לא נכון. אבל כאישה ממש צעירה עד לשעה 23:14 ב- 4.11.1995 הייתה בי תקווה. משהו ברצח רבין הרגיש כמו מעבר דרך ממברנה בלתי נראית אל תוך מציאות אלטרנטיבית, קרובה אבל שונה. איזשהו סף נחצה מובן וגם לא מובן, חמקמק מטבעו.

21 שנים שכל שנה עוד חלק מתוך התפיסה הזו, מה שמכנים בשם הגנרי "מורשת", מת. האלימות, מילולית ופיסית, בתוכנו ובשטחים הכבושים, הלכה וכרסמה ביסוד הדמוקרטיה הישראלית, ממש כפי שרבין צפה בנאומו האחרון. אם רוצים לדבר על מורשת רבין, הרי שזו מורשת רבין והוא צדק. העצרת בכיכר רבין 1995 הייתה הקריאה הברורה שהכיבוש והאלימות, גם אם ניתן למצוא להם הצדקות, פוגעים ויפגעו בדמוקרטיה הישראלית ולו משום העובדה הברורה – אין דמוקרטיה וכיבוש, הם אינם הולכים יחד.

 עברו לתצוגת גלריהכן לשלום, לא לאלימות. 21 שנים והסיסמא מתהפכת. כן לאלימות. לא לשלום. להתראות תקווהצילום: דוברות הכנסת21 שנים. לא רק שכבר "אין כיבוש", ו"אין פלסטינים", יש גם "השמאלנים לוקחים לנו את רבין". מי היה מאמין? הטענה שהשמאל מנסה לנכס לעצמו את רבין משעשעת – השמאל לא צריך לנכס לעצמו את רבין. בסוף דרכו, גם אם הייתה פתלתלה, רבין היה שם, על דרך השלום, דרך שתי מדינות לשני עמים, דרך של תיקון הווה למען שינוי העתיד. רבין הפסיק להיות שם ולא רק בגלל מי שסחט את ההדק. אלא בגלל אווירה ציבורית שנתנה רוח גבית לפרשנויות, עד לפרשנויות בלתי מקובלות או חוקיות בעליל.

כן לשלום, לא לאלימות. 21 שנים והסיסמא מתהפכת. כן לאלימות. לא לשלום. להתראות תקווה. עידן נתניהו קבר אותה קבורת חמור, את האתים ששימשו לכריית הקבר כיתתו לחרבות. ואז פרס מת. יש להניח שלו פרס היה חי כדי לשמוע את ההספד מלא הפאתוס של ראש הממשלה, הוא חלילה היה עלול למות מחדש ורק מההפתעה. יש הרבה דרכים לכבד יריב פוליטי במותו, הנאום הרגשני של נתניהו היה הרבה יותר מדי למי שמכיר את ההיסטוריה העכורה בין השניים, גם בימים של שיתוף פעולה לכאורה. המחטף שעשה נתניהו ל"מורשת פרס" הוא אמנם רק מס שפתיים ועם זאת מעורר פלצות. מי שלא מהסס להשתמש בכל טיעון, לא באמת נאמן לשום דבר לבד מהאינטרסים שלו.

ההודעה על מותו של רבין הייתה חד משמעית, ועם זאת בתוך הכאב פיעמה חלושות, אך באופן יציב, תחושה ברורה שהדרך לא נרצחה. 21 שנים שהתחושה הזו פעמה לאט וחלש, בכל שנה מעט חלש יותר, ובכל זאת עדיין שם אבל שם. השנה אפשר יהיה להגיע לכיכר עם נר גם עבורה. הדרך נרצחה.