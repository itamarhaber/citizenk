---
date: 2019-08-20 08:18:00+03:00
description: ???
source: https://www.haaretz.co.il/blogs/karenhaber/2019-08-20/ty-article/0000017f-f894-d044-adff-fbfd2a190000
tags: דעות
title: בממלכת ישראל הכל הפוך
---

אנחנו בעיצומו של משבר שהקושי המרכזי בו הוא הגדרתו ככזה. על פניו הכל בסדר: החיים בישראל נוחים יחסית גם אם יכלו להיות טובים יותר, יש Wi-Fi ומזגנים, טיסות לחו"ל במחירים אטרקטיביים ואפילו יוקר המחיה ירד קצת עם התחזקות השקל. בסך הכל, אם אתה יהודי בישראל - מצבך לא רע. ועם זאת, אנחנו חיים בתוך איזון דק שכל דבר קטן עלול להפר אותו. נוח להתעלם מזה, בינתיים אפשר ליהנות ממה שיש, אך בסוף המציאות תתפוצץ לנו בפנים. 

מתחת לפני השטח מסתתרת שורה של בעיות גדולות והרגלים רעים. למדנו לחיות עם שוק אשראי לא מרוסן, מערכת בריאות הנמצאת על סף קריסה, מערכת חינוך שזקוקה לרפורמה, תחבורה ציבורית מקרטעת, פערים חברתיים עצומים. על סוגיות הנוגעות לעתיד הנראה לעין, אנחנו כלל לא מתעכבים: חוסר מוכנות לשוק העבודה העתידי, ההתחממות הגלובלית, משבר המזון והמים. ואם כך, למה לעזאזל צריך עניין אמורפי כמו שבריריותה של הדמוקרטיה בכלל להזיז לנו? 

הזעקות משמאל על ההרס השיטתי של הדמוקרטיה הישראלית תויגו על ידי ראש הממשלה "חמוצות". ואכן, מי רוצה לדון בזה? הרבה יותר נחמד לשבת סביב מדורת השבט ולהאמין שהכל הכי טוב, שמעולם לא היה כל כך טוב, שהצבא שלנו הכי מוסרי, שאין כיבוש, ואוטוטו אפשר יהיה לספח ולגרש. רק ניפטר מהשמאל קודם. 

"הזעקה על ההרס השיטתי של הדמוקרטיה הישראלית תויגה כ'חמוצה'"מספרים לנו על "משילות" ומנסים לגרום לנו להאמין שאין דבר כזה "שומרי סף". שהכל פוליטי ומינהל תקין פחות חשוב מאידאולוגיה. אלא שמשילות אינה הכוח ליישם כל דבר. זו בדיוק הסיבה ששומרי הסף קיימים מלכתחילה - לבחון אם במסגרת החוק והמינהל התקין ניתן ליישם החלטות. הם אינם אמורים לשאול "כמה גבוה" כשהשר או ראש הממשלה צועק "לקפוץ", עליהם לשקול שיקולים ענייניים: האם ההחלטה אפשרית בכלל מבחינה חוקית? האם היא תואמת את האינטרס הציבורי? האם יש בה משום פגיעה בטוהר המידות? 

אך בממלכת ישראל הכל הפוך. ולמלך המושחת שלה לא אכפת כל עוד כשמגיעים האורחים - מטאטאים מתחת לשטיח. בסוף השבוע [עצרה המשטרה קבוצת אזרחים](/news/law/2019-08-16/ty-article/0000017f-e1cb-d9aa-afff-f9dbc0180000) בחשד שהלכו לעבר בית הכנסת של היועץ המשפטי לממשלה, אביחי מנדלבליט, ואף אחד לא רעד מהמשמעות של צעדים מונעי מחאה, ממעצר אזרחים במרחב הציבורי בלי שיהוו סיכון וללא שום עילה חוקית. רמיסת חופש ההפגנה והביטוי אינו דבר של מה בכך. מעצר אותם אזרחים בפתח תקוה הוא הוא הפגיעה בדמוקרטיה. הפגנה אינה עילה למעצר כל עוד הסדר אינו מופר, וההגדרה להפרת סדר צריכה להיות המצומצמת ביותר: כל עוד אין סכנה לביטחון הציבור. 

נתניהו באמירתו המפורסמת מ-2017זה קורה כי בסופו של יום ישראל מובלת על ידי ראש הממשלה, שרים וחברי כנסת החשודים בפלילים, כאילו רישום פלילי הוא "תעודת היושר" החדשה. הכנסת מסורסת מאז סוף 2018, עת פוזרה הכנסת ה-20, ועד שתושבע הממשלה הבאה נסגור בערך שנה של חוסר תפקוד כללי. בינתיים, בחסות ממשלת מעבר, מתנהלות העברות כספים מטורפות וחסרות אחריות. יש כמובן גם "משחקי כיבודים". אין מפכ"ל, יש מבקר מדינה שבא לפנק וחברי כנסת שהחליפו את הנאמנות למדינה בהצהרת נאמנות ל"מנהיג". הם מנסים להסביר לנו ששומרי סף הם פיקציה, כי ככה נראית קריסת הדמוקרטיה וזו גם הדרך לאותה "משילות" נשגבת, שהיא כבר מזמן יופמיזם ל"מה שטוב לקיסר". [סאגת מניעת כניסתן של שתי חברות הקונגרס הדמוקרטיות](/news/world/america/2019-08-17/ty-article/.premium/0000017f-e39d-d7b2-a77f-e39ffd4a0000) היא עוד הוכחה לכך. 

בשורה התחתונה, מדברים כאן במונחים של דמוקרטיה ופוגעים בה מבפנים. מדברים על איזון רשויות ומחזקים רק את זו המבצעת. את האחרות מסרסים. מדברים על מדינה מתוקנת ונותנים לשחיתות לפרוח. מדברים על מדינה חזקה, אבל חיים בפחד מהבעת דעה המנוגדת לעמדת השלטון. הכל הפוך. אז האם כשישראלים מדווחים שטוב להם, הם בעצם מתכוונים שממש רע? כנראה שלא נדע עד שלא יהיה רע יותר. סליחה, התכוונתי לטוב, לחמוצים לוקח זמן להתרגל.