---
date: 2019-04-04 16:30:00+03:00
description: ???
source: https://www.haaretz.co.il/food/cookingwithkids/2019-04-04/ty-article/0000017f-f8a5-d044-adff-fbfdc37d0000
tags: בישול
title: פשטידת קישואים קלה וטעימה
---

הימים החמים שמתחילים להגיע מעוררים בי בעיקר חשק לארוחות עם המון ירקות. אחד השילובים האהובים עלי הוא פשטידה כלשהי וסלט ירקות. כשחושבים על זה, פשטידות הן רעיון נפלא: קחו בערך כל מה שיש לכם בבית, תעשו ממנו מיש-מש דביק, תכניסו לתנור והופה – ארוחה. אין שום צורך בידי זהב, מתכון מנצח או פוילישטיקים אחרים והתוצאה ביתית כמו לשבת בטרנינג עם כוס קפה על הספה, שבעיני זה בערך, ובכן, הדבר הכי נחמד שיש.

לא ממש צריך לעבוד עם מתכונים כשזה מגיע לפשטידות (וכן, כאדם שכותב ברגעים אלה טור בישול על פשטידה זה בערך כמו לירות לעצמי במרכז המסה, אבל היו סלחנים). ברגע שקונים את המיומנות ניתן בהחלט להתחיל לשחק איתן, רק: ירקות, ביצים, גבינות וקמח. ערבוב במינון נכון, תיבול וזה כל מה שצריך, כלומר למעט אפייה.

פשטידת הקישואים היתה הפשטידה הראשונה שהכנתי בחיי והמתכון שלה היה אחר לגמרי מזה שלפניכם. כל שלב בחיי הוריד מהמתכון הזה משהו או הוסיף לו משהו אחר: ההריונות הורידו את אגוז המוסקט, הדרדקים גרמו לבצל והקישואים לעבור אידוי טרום הכניסה לתערובת וטלאים-טלאים הפשטידה הזו נולדה. שנאמר לחיי אבולוציית הפשטידות שבדרך, או משהו, לא חייבים כל הזמן דרמה.

**פשטידת קישואים (תבנית מלבנית 32 ס"מ X20 ס"מ)**

**מה?**

4 קישואים בינוניים שטופים וקטומי חוטם (כ-600 גרם)

2 זוקיני בינוניים שטופים וקטומי חוטם (כ-350 גרם)

2 בצלים בינוניים

חופן פטרוזיליה קצוצה

4 ביצים

1 מכל (200 מ"ל) שמנת חמוצה

150 גרם גבינה מלוחה מפוררת דק, אפשר גם 150 מ"ל קוטג'

100 גרם גבינת מוצרלה

4 כפות קמח

מלח, פלפל

שמן צמחי לטיגון ולשימון התבנית

2 כפות פירורי גריסיני

50 גרם גרויאר או פרמזן

50 גרם מוצרלה מגורדת

**איך?**

מחממים תנור ל-180 מעלות.

מגררים את הקישואים על פומפייה גסה וסוחטים אותם מנוזלים.

קוצצים את הבצל דק-דק.

במחבת גדולה מחממים מעט שמן. מוסיפים את הבצל ומטגנים על אש בינונית עד להזהבה קלה.

מוסיפים את הקישואים והזוקיני הסחוטים, מטגנים יחד עוד כ-5 דקות ומורידים מהאש.

קוצצים את הפטרוזיליה דק ומוסיפים לבצל והקישואים, מוסיפים מלח ופלפל ומערבבים.

לקערה נפרדת מוסיפים את הביצים, השמנת, הגבינה המלוחה ו-100 גרם מוצרלה ומערבבים היטב.

מוסיפים את תערובת הגבינות והביצים לירקות ומערבבים, מוסיפים את הקמח ומערבבים.

משמנים את התבנית ומפזרים את פירורי הגריסיני על כל דפנותיה ותחתיתה.

מוזגים את התערובת לתבנית, משטחים קלות, מפזרים את הגרויאר והמוצרלה מעל ומכניסים לתנור.

אופים כשעה או עד שהפשטידה מתייצבת, מכבים את התנור ומשאירים את הפשטידה עוד כ-10 דקות בתנור.

מוציאים את הפשטידה, מניחים לה להתקרר כ-10 דקות ומגישים.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)