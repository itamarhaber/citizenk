---
date: 2020-07-30 15:03:00+03:00
description: ???
source: https://www.haaretz.co.il/food/cookingwithkids/2020-07-30/ty-article/0000017f-f8f5-ddde-abff-fcf540460000
tags: בישול
title: טארט קרם אגוזים ופירות יער
---

תקציר קורות סאגה משפחתית: יום לפני מפגש אמא, אחיות (ואחיינית אחת), מתקבלת הודעה שעיקרה – עזבי אותך מכל התכנונים, יש מלא אוכל, תכיני קינוח. שזה די מבאס, כי תכננתי להכין לאמא שלי את [פשטידת תפוחי האדמה האהובה עליה](/food/cookingwithkids/2017-03-15/ty-article/0000017f-f8a3-d2d5-a9ff-f8af4ef80000), זו שנעשית לפי המתכון של סבתא שלה שנספתה בשואה (ביולי 1944) ואותה מעולם לא הכירה. 

ממש לא הייתי סגורה על עצמי, אבל אז הגיע משלוח הירקות והפירות ובתוכו המון-המון פירות יער טריים ונפלאים מתוצרת מקומית שנמכרים היום במחירים כמעט מצחיקים (לא אלה של הסופרמרקטים והירקנים – אלה לא מצחיקים בכלל). זה נתן לי רעיון לטארט עם מילוי אגוזי על בסיס קרם גרמני שמזמן כבר לא הכנתי. רצתי למזווה לבחון את נושא האגוזים בבית ולשמחתי מצאתי 100 גרם שקדים מולבנים ו-100 גרם אגוזי מלך. הפור נפל. 

 עברו לתצוגת גלריהטארט קרם אגוזים ופירות יערצילום: קרן הבר**טארט קרם אגוזים ופירות יער** 

**מה?** 

**לבצק:** 

1 ושליש כוס (200 גרם) קמח לבן רב תכליתי 

קורט מלח 

100 גרם חמאה ללא מלח קרה וחתוכה לקוביות 

2/3 כוס (80 גרם) אבקת סוכר 

1 ביצה (גודל L) טרופה עם כפית תמצית וניל 

**למלית:** 

200 גרם חמאה ללא מלח רכה מאוד 

1 כוס (200 גרם) סוכר לבן 

200 גרם אגוזים טחונים דק (עדיף אגוזי לוז, אך למעשה ניתן גם עם שקדים או אגוזי מלך – זה משנה את הטעמים כי לכל אחד טעם אחר אבל עם כל אחד מתקבלת תוצאה נפלאה). 

1 כף (15 מ"ל) תמצית וניל 

2 ביצים (גודל L) 

1.5 (15 גרם) כף קמח 

400 גרם פירות יער מעורבים (דובדבנים מגולענים, פטל אדום, פטל שחור, אוכמניות וכו' – אפשר גם קפואים אבל צריך להפשיר) 

**איך?** 

**לקלתית:** 

מכניסים לקערת מעבד מזון קמח, מלח וקוביות חמאה ומעבדים בפולסים לקבלת פירורים. 

מוסיפים סוכר ומפעילים לעוד 2-3 פולסים. מוסיפים את הביצה ותמצית הווניל ומפעילים בפולסים עד שמתגבש כדור בצק. 

אוספים את כדור הבצק, עוטפים אותו בניילון נצמד ומכניסים למקרר ל-20 דקות. 

מחממים תנור ל-180 מעלות. 

משמנים תבנית פאי, קוטר 28. 

עובדים על משטח מקומח או על נייר אפייה מקומח (אני מעדיפה נייר מקומח משום שככה נוח לי להעביר את הבצק לתבנית) ומרדדים את הבצק לעיגול בקוטר של כ-32 ס"מ. מעבירים אותו לתבנית ומניחים אותו בעדינות. מהדקים אותו בעדינות בעזרת האצבעות לדפנות התבנית. ניתן להסיר קצוות מיותרים – פשוט מגלגלים על שולי התבנית את המערוך. 

 עברו לתצוגת גלריהצילום: קרן הברמכניסים את התבנית למקרר עד שהתנור חם. 

לפני שמכניסים לתנור דוקרים את הקלתית בעזרת מזלג, מניחים נייר אפייה על הבצק ועליו מפזרים קטניות – בעיקר בשוליים. מכניסים לתנור לאפייה עיוורת. מורידים את הטמפרטורה בתנור ל-170, אופים למשך כ-10 דקות או עד שהבצק יבש ובצבע זהוב אחיד. 

כאשר הקלתית מוכנה מוציאים אותה מהתנור, מסירים את נייר האפייה עם הקטניות ומניחים לקלתית להתקרר. 

מורידים את החום בתנור ל-160 מעלות ועוברים להכין את המלית. 

**למלית:** 

לקערת מיקסר מכניסים את החמאה והסוכר. מתקינים את המקצף ומפעילים את המיקסר ל-5 דקות עד לקבלת תערובת תפוחה ולבנבנה. מוסיפים את האגוזים הטחונים וממשיכים להקציף. 

מוסיפים את הביצים אחת אחת ואחרי כל הוספה מקציפים כדקה, ויחד עם הביצה השנייה מוסיפים גם את תמצית הווניל. 

כאשר התערובת הומוגנית מוסיפים את הקמח וכשהוא נטמע מפסיקים את ההקצפה. 

 עברו לתצוגת גלריהטארט קרם אגוזים ופירות יערצילום: קרן הבר**ההרכבה:** 

יוצקים את המלית על הקלתית, מסדרים מעל את פירות היער ומכניסים לתנור לחצי שעה בערך, אם הקרם לא יציב תנו לו עוד כמה דקות. מוציאים מהתנור, מצננים. 

מגישים ככה או בתוספת קצפת או כדור גלידה. 

 עברו לתצוגת גלריהטארט קרם אגוזים ופירות יערצילום: קרן הברהעוגה תחזיק מעמד בכלי אטום במקרר כ-5 ימים.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)