---
date: 2019-09-17 08:39:00+03:00
description: ???
source: https://www.haaretz.co.il/blogs/karenhaber/2019-09-17/ty-article/0000017f-f8bd-d460-afff-fbffbbac0000
tags: דעות
title: לא חוששת מהפסד של השמאל, חוששת מהפסד של נתניהו
---

בהנחה שתוצאות הבחירות היום (שלישי) לא יהיו לרוחו של בנימין נתניהו, האם אתם יכולים להיות בטוחים שהוא יקבל את הכרעת הבוחר? העובדה שהיססתם לרגע, ואולי לא הגעתם לכלל תשובה, מעידה יותר מכל על כך שאנו כבר לא ממש חיים בדמוקרטיה. 

עקרונית, הטור הזה צריך להסתיים כאן, אבל אין לי את האומץ. אני לא אמיצה כי יותר מדי דברים עומדים על הכף; לא אמיצה כי אני מפחדת לחשוב על מחר ועל המציאות הפוליטית הנוראית שעלולה לבוא איתו. בפעם הראשונה בחיי אני מפחדת מתוצאות הבחירות. לא מהפסד של גוש המרכז-שמאל, אלא מהפסד של נתניהו. היציבות הפוליטית והמשטרית בישראל נמצאת בסכנה ומי שמאיים עליה הוא ראש הממשלה. 

אחרי בחירות 2019 - סיבוב א', כשנתניהו כשל בהרכבת הממשלה, הוא עקף את החוק והשית עלינו בחירות חוזרות במקום להשיב את המנדט לנשיא. מה יקרה אם לא יקבל את המנדט כלל? מה יקרה אם האיש שקפץ לא פעם כנשוך נחש בצעקות "פוטש" לא ייבחר? איזו תכנית מגירה תצוץ במוחו? האם לשם כך [איים במלחמה בעזה](/news/elections/2019-09-12/ty-article/0000017f-f182-d223-a97f-fddfa5c40000) לפני שעלה למטוס לרוסיה? מה יבצע כראש ממשלת מעבר רק כדי להימנע מהעברת השרביט? 

קבלת הכרעתו של הבוחר היא א"ב של דמוקרטיה, עוד לפני שמתחיל הוויכוח על מהותית או פרוצדורלית, שמרנית או ליברלית. בטח לפני שאלות של שמאל-ימין. בקודש הקודשים הדמוקרטי מונחות הבחירות, אבל גם שחיטת "הפרה הקדושה" הזו עוברת בשקט. העובדה שקיים חשש ממצב שבו ראש הממשלה לא יקבל את התוצאות מעידה על כך שישראל כבר איננה ממש יציבה פוליטית. עד לרגע שבו הגיע נתניהו, זה דווקא היה אחד ממאפייניה. 

מה שהתרחש בשבוע החולף הוא מעין פרומו, אם תרצו, לאובדן העשתונות שעלול להתרחש עם היוודע התוצאות: 

1. "[חוק המצלמות](/opinions/2019-09-09/ty-article-opinion/.premium/0000017f-e850-dea7-adff-f9fb8f520000)" הצליח מעל המצופה, [על אף שלא אושר בכנסת](/news/elections/2019-09-11/ty-article/0000017f-e852-dea7-adff-f9fb2f340000), משום שהמסר הועבר. 

2. ["ההודעה הדרמטית" על האתר הגרעיני באיראן](/news/politics/2019-09-09/ty-article/0000017f-e55d-d7b2-a77f-e75f1e660000) התגלתה כלא חשובה ואפילו מגוחכת. ברקע - נשיא ארה"ב המטורלל מעיף ביד אחת את היועץ לביטחון לאומי, ג'ון בולטון, וביד השנייה מושיט יד למפגש ללא תנאים מוקדמים עם נשיא איראן. 

3. הניסיון לחטוף זמן שידור בשל "הודעה דרמטית" נוספת על [סיפוח בקעת הירדן וצפון ים המלח](/news/elections/2019-09-10/ty-article/0000017f-e612-df2c-a1ff-fe53d7820000), התבררה כהצהרת כוונות. בינתיים נוצל הזמן, גם אחרי הבטחה, לתעמולה אסורה. מהעבודה בעיניים הזו התנער נתניהו בטענה ל"אי הבנה". נדמה כי ההכרזה הקבועה על "הודעה מיוחדת" צריכה מיד להעלות חשש באשר לשיקול דעתו של ראש הממשלה. 

4. טפילת שקר על בני גנץ בניסיון לציירו כאדם שפוגע בזדון בביטחון המדינה עד כדי פגיעה ביחסים עם ארה"ב. אחר כך שוב התנער מכך נתניהו, כי זו טקטיקה, אך המסר כבר הועבר (טקטיקה בפני עצמה). 

5. ההסתה נגד הערבים והשמאל. טוב, נו, את זה תמיד נתניהו יכול לעשות. 

6. בחינת האפשרות של [יציאה למלחמה בעזה ודחיית הבחירות](/news/elections/2019-09-16/ty-article/.premium/0000017f-f641-ddde-abff-fe65f2770000). כן, גם מלחמה עברה לו בראש. 

זו כמובן רשימה חלקית, אך את כל זה עשה נתניהו רק לנוכח איום שיאבד את כסאו. ועוד לא הזכרנו את השימוע בשלוש פרשות השחיתות שלו. מה יעשה אם הוא יראה את הסוף? האם זה ודאי שהוא יקבל את התוצאות במקרה של הפסד? נראה כי על ראשו של האיש שמסתובב בכל מקום אפשרי וצועק שמנסים לגנוב לו את הבחירות, בוער הכובע. 

מעטות הפעמים שבהן הציבור יכול להשפיע. לנו, האזרחים, אין יותר מדי כלים בדרך כלל. אבל יש לנו פתק. לכל אחד מאיתנו יש אחד. והוא יכול לשנות את ההיסטוריה. אפילו בנו של ההיסטוריון צריך להבין מתי העם אומר במפורש "זמנך עבר". יש לקוות שלא נקום ביום רביעי עם התובנה שחלון ההזדמנויות היה - ונסגר.