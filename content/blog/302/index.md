---
date: 2020-01-30 08:58:00+02:00
description: ???
source: https://www.haaretz.co.il/blogs/karenhaber/2020-01-30/ty-article/0000017f-f8de-d460-afff-fbfe96de0000
tags: דעות
title: עסקת האדם הלבן
---

המון מלל נשפך על "[עסקת המאה](/news/politics/2020-01-28/ty-article/0000017f-e6c7-d62c-a1ff-feff03180000)" בלי שנעצור רגע לתהות איך עברנו באבחה מילולית מהסכמים לעסקות. בעוד שהסכמים דורשים משא ומתן, עסקה היא תוצאה של משא ומתן ו"עסקת המאה" היא עסקה ללא משא ומתן - קחו את זה או ותרו. אפשר לקבל זאת כייבוא אישי של גישה עסקית לפוליטיקה, אבל יש כאן הרבה יותר מזה. בעוד שהסכם שלום נעשה בהשתתפות שני צדדים, כאן יש עסקה חד-צדדית. אלא שאי אפשר לחתום על עסקה במעמד צד אחד, זה לא עובד, אלא אם כן כל המטרה מראש היא לייצר הסלמה. 

לא רק דחיקת הצד הפלסטיני אל הקיר היא בעיה בתוכנית טראמפ. קריאה של התוכנית המלאה מותירה את הקורא אפוף אדי קולוניאליזם טחוב מדיף נפטלין. למעשה, מיד לאחר הקריאה, מצאתי את עצמי מחפשת את "משא האדם הלבן" של רודיארד קיפלינג, אותה פואמה שניסתה לצייר את הקולוניאליזם כביטוי אלטרואיסטי לרצון להביא את האור לברברים, כפרומתיאוס לבני האדם. לא מעט פעמים מוזכר בטקסט כי רק אם הפלסטינים יעמדו בקריטריונים, לעתים האמריקאים ולעתים הישראלים והאמריקאים - ניתן יהיה להתקדם. 

"עִמְסוּ מַשָּׂא הַלֹּבֶן,   
 שִׁלְחוּ מֵיטַב בְּנֵיכֶם   
 אֱלֵי גָּלוּת נִדַּחַת   
 לִדְאֹג וּלְרַחֵם   
 וְלַעֲשׂוֹת אֶת חֶסֶד   
 כּוֹבֵשׁ עִם נְתִינוֹ –   
 עַם עַגְמוּמִי וּפֶרֶא,   
 קְצָת שֵׁד וּקְצָת תִּינוֹק. 

\* 

עִמְסוּ מַשָּׂא הַלֹּבֶן,   
 תּוֹר הַיַּלְדוּת כָּלָה;   
 יְמֵי חִבּוּק גַּנֶּנֶת   
 וּתְהִלָּה קַלָּה.   
 תּוֹר הַגַּבְרוּת הִגִּיעַ,   
 עֵת לְשַׁמֵּשׁ מוֹפְתִים   
 בְּאֵין תּוֹדָה וָשֶׁבַח,   
 כְּשֶׁבְּנֵי גִּילְכֶם – שׁוֹפְטִים" 

ומה מציעה תוכנית טראמפ? בוודאי לא מדינה פלסטינית. כי "המדינה" בה המוצעת אינה עומדת בשום תנאי בסיסי למדינה ריבונית משום סוג. בעוד שהיא נדרשת לייצר מוסדות דמוקרטיים, אין לה אפשרות לחתום על אמנות או בריתות בינלאומיות ואין לה שום שליטה על הגבולות שלה בשום דרך. זו לא מדינה, זה אולי בנטוסטאן ומן הידועים שאין כמו בנטוסטאן לתחזוק אפרטהייד. 

כחוט השני שזורה בתוכנית ההתייחסות אל הפלסטינים, בשטחים ובישראל, כאל ילידים שצריך לעזור להם לצאת מהנחשלות. יותר מזה, ההצעה הבלתי מתקבלת על הדעת להעביר ישובים ישראליים במשולש למדינה הפלסטינית היתה צריכה להרים קול צעקה בציבור הישראלי. גם כאן נזרקות לפח זכויות אזרח בסיסיות כי, ובכן מדובר ב"ערבים". איך ייתכן שרעיון לפיו ערים שלמות ימצאו עצמן חלק ממדינה אחרת עובר כאילו כלום? הסיבה היא שהאדם הלבן לא באמת רואה בערבים שווים, ולא משנה איפה הם גרים ואיך הם מגדירים את עצמם. לכן, מנהיגים לבנים יכולים גם להציע הצעות לבנות שמלבינות כיבוש וחוסר שוויון, לקרוא להן "טובות" ולקבל מחיאות כפיים. 

זאת ועוד, כל העיסוק בתוכנית טראמפ נעשה ללא קשר להיעדר המנדט של ממשלת מעבר להכריע בשאלת גבולותיה הקבועים של ישראל; מבלי להעיר בציניות על הלבלוב המאוחר של הימין-מרכז ביחס למתווה אוסלו; בנכונותו להקים מדינה פלסטינית ולוותר על שטחים מהמדינה שאלוהים ציווה לנו; מבלי להזכיר שעל מתווה שתי מדינות נרצח כאן ראש ממשלה; מבלי לסכם את סכומי העתק שהועברו להתנחלויות על חשבון כלל הציבור; מבלי לדבר על ההנחה הצינית והפופוליסטית שאי הסכמתם של הפלסטינים לתוכנית מעידה על חוסר נכונותם; מבלי לדבר על שוחד, מרמה והפרת אמונים, אה כן, וגם על הליך ההדחה; מבלי לדבר על זה שלא כל-כך מהר יהיה סיפוח, שבעיקר "דיבור" שנועד למשוך קולות לפני הבחירות. 

הסיבה העיקרית והראשונה במעלה שבגללה צריך לדחות את תוכנית טראמפ, לצד כל הסיבות האחרות שמניתי, היא הגזענות וחוסר המוכנות להקים לתחיה את הקולוניאליזם. לא חייבים לקבל את האקסיומה שהאדם הלבן אמר את שלו ועכשיו תור "הברברים" להיות מלאי הערכה או לדום לנצח. השאיפה לחירות היא לא בת חלוף, ועד שהאדם הלבן לא יבין ש"הברברי" שווה - המאבק ימשיך ויותר לבנים יתמכו בו מתוך אמונה במושג פעוט ושמו - צדק.