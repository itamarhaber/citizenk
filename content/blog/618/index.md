---
date: 2017-03-02 15:33:00+02:00
description: ???
source: https://www.haaretz.co.il/food/cookingwithkids/2017-03-02/ty-article/0000017f-f8ea-d460-afff-fbeee4ab0000
tags: בישול
title: מי מפחד מממולאים ללא בשר?
---

כאדם המאמין בשיקול דעת ובחשיבה עצמאית, הזמן שלקח לי להגיע להבנה שבעצם אני לא ממש רוצה כל סוף שבוע לאכול שניצלים וצ'יפס, גם בהינתן גיוון בירקות, היה ארוך באופן מטריד. אבל מרגע שנתקבלה ההחלטה, עולם שלם ומופלא נתגלה לפני – עולם ה"תכיני את מה שמתחשק לך גם אם אף אחד אחר לא יאכל".

הנוהל ברור – יוצאים לקניות וקונים ירקות שקורצים לי, כן הם לגמרי קורצים ותוך כדי מגבשים תכנית פעולה כדי שלא יהיה מצב שנצטרך לחזור לקניות אחרונות. אז הפעם אלה היו קישואים עגולים שרק חיכו שיד אוהבת תמלא אותם. תמיד אהבתי ממולאים אבל משהו בבשר אף פעם לא הסתדר לי ולא משנה כמה וריאציות עשיתי. יום אחד החלטתי לעשות מעשה ולוותר על הבשר ובינגו פתאום הכל הסתדר.

ירקות ממולאים הם רק שלי, הילדים לא נמשכים אליהם ולמעשה גם הבנזוג לא, משונים שכאלה. אני מוצאת אותם נפלאים ואפילו מספיק נוח לי להודות שאני הכי אוהבת ירקות ממולאים עם סלט גזר מתוק יותר מכל סלט אחר בעולם, אבל ייתכן שפה איבדתי אתכם. הממולאים האלה יוצאים נימוחים ומלאי טעמים והם אפילו טובים יותר יום אחרי. אפשר כמובן גם לחלק למנות ולהקפיא אותם בפריזר, בטח אם אף אחד אחר לא עוזר לכם לחסל את הסיר.

**ירקות ממולאים ללא בשר**

**מה?**

4 קישואים עגולים

4 פלפלים צהובים

חציל אחד

כוס אורז

2/3 כוס עדשים ירוקות שנשטפו פעמיים 3 וסוננו

2 בצל (1 חתוך לפרוסות ואחד קצוץ)

4 שיני שום כתושות

50 גרם צנוברים

צרור פטרוזיליה

1 בקבוק מיץ/רסק עגבניות או 2 קופסאות רסק עגבניות

מים כחצי ליטר

1/2 כפית סוכר חום

תיבול לפי הטעם של מלח, פלפל, כמון וזרעי כוסברה.

**איך?**

בסיר בינוני מטגנים בצל אחד קצוץ, מוסיפים את העדשים ועוד כ- 3 כוסות מים, מביאים לרתיחה ומבשלים כחצי שעה. מתבלים בכמון ובמלח ומוסיפים את האורז וכוס מים, ומבשלים עד שלא נשארים נוזלים, לרוב האורז לא לגמרי רך. מסירים מהאש.

בינתיים בסיר אחר מטגנים את פרוסות הבצל על אש קטנה עד להזהבה.

לירקות – חותכים את קצה הפלפלים ומרוקנים אותם מגרעינים ומניחים בסיר, אני מעדיפה סיר ברזל גדול. חותכים את קצה הקישואים ומרוקנים את התוך, את הקישוא מניחים בסיר יחד עם הקצה הקטום ואת התוך קוצצים. את החציל חותכים ל- 3 חלקים ומרוקנים את התוך ושוב קוצצים אותו.

פרוסות הבצל כבר הזהיבו ואפשר להוסיף את השום הכתוש ואת התוך של הקישואים והחצילים ולתת להם להיטגן יחד. כשהם רכים זה הזמן להוסיף את רסק העגבניות והמים או בקבוק מיץ העגבניות, סוכר ושאר התבלינים – לתת לרתוח ולהסיר מהאש.

קולים את הצנוברים על מחבת מעל אש בינונית ומסירים מהאש. מוסיפים את הצנוברים לאורז והעדשים ובודקים תיבול, מתקנים אם יש צורך.

ממלאים את הקישואים, הפלפלים והחציל באורז עם העדשים והצנוברים ומניחים בסיר. שופכים מעל הירקות את רוטב העגבניות והירקות, הנוזלים אמורים לכסות את הירקות, אם לא, הוסיפו מים. את הסיר מניחים על הכיריים על אש בינונית, מביאים לרתיחה, מכניסים צרור עשבי תיבול (אצלנו זה רק פטרוזיליה), מעבירים ללהבה קטנה ונמוכה ומכסים את הסיר, אפשר גם להכניס לתנור שחומם מראש ל- 175 מעלות. מבשלים כשעתיים ורק בודקים שיש מספיק נוזלים.

אזהרה: הריח מטריף את דיירי הבית ויש סיכוי ששכנים ירצו לחזק אתכם את הקשר, אבל עכשיו אני נשמעת כמו הורוסקופ.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)