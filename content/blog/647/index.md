---
date: 2016-12-08 16:14:00+02:00
description: ???
source: https://www.haaretz.co.il/blogs/karenhaber/2016-12-08/ty-article/0000017f-f89e-d044-adff-fbff24a50000
tags: דעות
title: חנוך לנער לפי סטריאוטיפים
---

בתקופה שבה [הטרדות מיניות](/news/politi/2016-12-01/ty-article/0000017f-eff1-d8a1-a5ff-fffbe9680000) עולות חדשות לבקרים לדיון ציבורי, מתחוור ביתר שאת שאי אפשר ליצור מרחב בטוח לצעירים בלי חינוך. וחינוך אינו נחלת ההורים בלבד, הוא גם נחלתה של המערכת והיא כושלת. היא כושלת בחינוך לשוויון בכלל ולשוויון מגדרי בפרט. 

בעוד יומיים יצוין יום זכויות האדם הבינלאומי. יום זה מצוין בתאריך שבו קיבל האו"ם את נוסח [ההכרזה לכל באי עולם בדבר זכויות האדם](/news/world/america/2016-09-21/ty-article/.premium/0000017f-e5f3-df5f-a17f-ffff05b40000), בשנת 1948. אפשר היה לדבר באופטימיות על כברת הדרך הארוכה שעברנו ב-68 השנים שחלפו מאז התקבל נוסח ההכרזה, אבל הרשת מלאה בסרטוני חתלתולים בשביל האופטימיות. השאלה אינה מה כבר נעשה עד כה, אלא מה עוד ניתן לעשות. והתשובה – הרבה. 

קל לדבר על הפרת זכויות האדם בישראל, על חוסר שוויון ועל הנכונות הישראלית להעלים עין [מפגיעה שיטתית בזכויות האדם בשטחים](/news/politics/2012-05-06/ty-article/0000017f-e310-df7c-a5ff-e37a27200000) בנימוקים ביטחוניים. נימוקים אלה מאפשרים לישראלים רבים לראות בפגיעה קולקטיבית בזכויות אדם נזק היקפי הכרחי ומשקיטים את המצפון הישראלי, שלא מתעורר לנוכח דברים שנעשים בשמו בשטחים הכבושים. אבל האמת העגומה היא שלא צריך להרחיק לשטחים כדי למצוא פגיעה בזכויות אדם, או כדי למצוא את חוסר השוויון האינהרנטי שקיים בחברה. הוא יומיומי והוא לא מטופל ביסודיות. 

חוסר השוויון הזה מצוי בפערים בין הפריפריה למרכז במגוון תחומים חשובים כמו חינוך, בריאות, תשתיות. אפשר למצוא אותו באפליה של ציבורים כמו [יוצאי אתיופיה](/news/education/2016-11-14/ty-article/.premium/0000017f-e024-d804-ad7f-f1fe4cdd0000) שסובלים מיחס גזעני, בקיפוח של מזרחים, [בפגיעה בבעלי מוגבלויות](/news/education/2016-11-30/ty-article/.premium/0000017f-ef94-d223-a97f-efdda3580000), בהדרה של ציבורים מהשיח, במרחב ציבורי לא מוגן לנשים. בעניין האחרון ראוי שנהיה ברורים: כאשר קבוצה שמונה קצת יותר מ-50% מהאוכלוסייה הכללית עדיין סובלת מחוסר שוויון, כנראה הבעיה בסיסית ועמוקה מאוד. 

אני יודעת שזה לא פמיניסטי, אולי אפילו מעט קטנוני, אבל בכל פעם שמדברים על שוויון נשים אנחנו למעשה מקבעים אינהרנטית את אי השוויון. המושג שוויון נשים מניח מראש את אי השוויון כמצב נתון ומשרטט את גבולות השיח מתוך נקודת הסתכלות שמרנית ופטריארכלית. עד היום, בכל מקום שבו המאבק לשוויון מתוחם לקבוצה, לא הושג שוויון מלא. בחברה שבה קיימת אפליה, תיקון של עוול אחד מסייע אך אין בו משום פתרון כולל ויסודי. רק הכרה מלאה בשוויון לכל אדם באשר הוא יכולה לייצר שינוי אמיתי. והמהלך לייצור שינוי מתחיל בחינוך. 

חינוך אינו רק היסודות שאנחנו כהורים מעניקים לילדינו בבית, הוא מגיע מכל מקום. המסרים מהמערכות השונות, בסופו של דבר, מייצרים את הבוגרים שהילדים יהיו. אחד הדברים שאנחנו מאחלים לילדים הוא שיגדלו להיות "בני אדם". אבל לא גדלים לזה, מתחנכים לזה. כדי שבסיס הערכים יהיה איתן, אנחנו צריכים לשים לב למסרים סמויים שעוברים מתחת לרדאר של המבוגרים, אך נקלטים מצוין אצל הילדים ומצטרפים כקול שני בלי שבכלל נשים לב אליהם. 

בעוד אנחנו נוטים לדבר על המקצועות הנלמדים ועל חסרונם של מקצועות שאינם נלמדים כלל או נלמדים מעט, יש חשיבות לא רק למה שנלמד בכיתות אלא גם לאופן שבו הוא נלמד. מערכת החינוך יכולה לבחור מסרים שנתיים בסיסמאות פוליטיקלי קורקט שעוברות לילדים, אבל היא שולחת גם מסרים אחרים. זה תופס לגבי כל מי שאחר וזה תופס במקום העקרוני של מגדר וממשיך את הקיבעון הסטריאוטיפי שעובר במסורת הפטריארכלית כבר מאות בשנים. 

כדי שמסר יעבור, עליו להיות אחיד. מסר יחיד שנלמד כנושא שנתי, כמו ["האחר הוא אני"](/news/education/2016-09-22/ty-article/0000017f-e493-d9aa-afff-fddb48840000), הוא רעיון מאוד יפה אלא שהוא נשאר בגדר סיסמה. כדי שיהפוך למשמעותי על המערכת כולה להתכוונן אליו. אבל המערכת מלאה בתכנים סמויים שעוברים מתחת לרדאר. 

לדוגמה, עיינו כמעט בכל חוברת מתמטיקה, נושא נייטרלי לכל הדעות, ותגלו איך "בנים" ו"בנות" מצטיירים מהשאלות התמימות, איך בדרך חמקמקה מועבר פעמים רבות המסר על תכונות גבריות ותכונות נשיות, מה עושה גבר ומה עושה אשה, איך נראית משפחה (הטרוסקסואלית בלבד, כמובן), מי הגיבורים של יצירות ספרותיות, כמה מקום ניתן בתוכנית הלימודים לנשים, למזרחים או ללהטב"ק, ליהדות אחרת או לחילוניות. כל אלה מייצרים סטריאוטיפים ותפיסת עולם והם מקיפים את הילדים שלנו בכל מקצוע כמעט. 

אין להתפלא על תת ייצוג של קבוצות באוכלוסייה. המקור שלו הוא, בין השאר, באפטיות של מערכת החינוך לנקודות האלה, שנמצאות ב"שטח המת" שלה. בחלקים האלה ייצוג "האחר" הוא ברור – ה"אחר" מתחיל כבר בנשים. במקומות האלה מתגלים הגזענות וחוסר השוויון האינהרנטיים שעוברים כחוט השני בכל המערכת. 

החינוך לשוויון מתחיל במסרים האלה. כל עוד הם חלק מהעולם של הילדים העוברים במערכת החינוך, הם ימצאו את ביטויים בחברה הישראלית. קמפיין ששם דגש על [לימודי מתמטיקה ברמה של 5 יחידות](/news/education/2016-08-23/ty-article/0000017f-f447-d887-a7ff-fce7cbef0000) לא יכול לפתור את הבעיה הזו, גם לא תוספת של עוד נדבך ל"זהות יהודית", אלא בחינה מחודשת של תכנים וחשיבה אחרת על חינוך ועל החזון שלנו לחברה מתוקנת. כל עוד לא ייבחנו התכנים וההטיות האלה, מערכת החינוך תישאר כלי מצוין לקיבוע סטריאוטיפים ודעות קדומות. עם זה קשה לבנות חברה מתוקנת ונאורה שנלחמת בגזענות והשוויון הוא נר לרגליה.