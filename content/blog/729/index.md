---
date: 2016-03-16 15:22:00+02:00
description: ???
source: https://www.haaretz.co.il/blogs/karenhaber/2016-03-16/ty-article/0000017f-f894-d044-adff-fbfdafb90000
tags: דעות
title: ניכוי שליש בהרתעה
---

הנשיא לשעבר משה קצב הוא אנס מורשע. נגזר עליו עונש – שבע שנות מאסר ובנוסף שנתיים מאסר על תנאי למשך שלוש שנים. השאלה אם העונש הזה ראוי או לא מזמן אינה רלוונטית, זו קביעתו של בית המשפט. אחרי שקצב ישב בכלא ארבע שנים ושלושה חודשים, עולה לדיון האפשרות כי ועדת השחרורים תחליט שהוא זכאי לשחרור מוקדם. גם בלי להתייחס לקולות, המוכחשים כמובן, שיש כוונה לבחון אפשרות של חנינה במקרה שוועדת השחרורים תדחה את בקשתו לקיצור תקופת מאסרו, מה שעומד על הפרק הוא השאלה אם יש הצדקה לשחרור מוקדם של קצב בחלוף ארבע שנות מאסר בלבד, מתוך הבנה שבשחרור מוקדם כזה נפגם גם המסר ההרתעתי. ועוד לא הזכרנו שבמקרה הנדון לא היתה הודאה במעשה וממילא גם לא הבעת חרטה. אלה רלוונטיות לשיקום האסיר בטרם חזרתו לחברה, גם אם בתנאים מגבילים. וכמובן, בלי להביא בחשבון את הפגיעה הנוספת בקורבנות.

כדי שאפשר יהיה להגיש בקשה לשחרור מוקדם לוועדת השחרורים, אסיר שתקופת מאסרו מעל שישה חודשים צריך לרצות לפחות שישה חודשם מאסר ולפחות שני שלישים מהעונש. התנהגות טובה היא תנאי יסוד לשחרור מוקדם והיא כוללת לא רק את התנהלותו של האסיר בכלא, אלא גם יחס חיובי שלו לשיקומו. בנוסף, על פי חוק הוועדה צריכה לשקול את סוג העבירה שבה הורשע האסיר, את נסיבות ביצועה ואת תוצאותיה. במקרים של עבירות מין יש צורך בחוות דעת של גורם מוסמך, כולל הערכה באשר למידת הסכנה שיש באסיר שישוחרר ויחזור לחברה. בנוסף יש להציג תוכנית שיקום לאסיר. אלא שאיזו תוכנית שיקום אפשר להציג לאדם שכפר באשמה, טען לעיוות הדין בעניינו וממשיך לטעון לחפותו?

 עברו לתצוגת גלריהצילום: אילן אסייגיש עוד שלושה פרמטרים חשובים שנוספו באופן לא פורמלי באמצעות פסיקה: 1. תקנת הפרט – היינו, בחינת הסיכוי שהאסיר אכן השתקם ולא יחזור לסורו. במקרה של קצב הבדיקה בעייתית, כי האיש בהכחשה. מבחינתו הוא הקורבן האמיתי בכל הסיפור. אין טעם בדיון על שיקום למי שלא הודה, לא הביע חרטה ואף הכפיש עד עפר את המתלוננות והביע זלזול במערכת המשפט. 2. תקנת הכלל – רמת המסוכנות של האסיר. כלומר, מה הסיכוי שיעבור שוב את אותן עבירות כבר בזמן שנוכה ממאסרו. אמנם נגד קצב תלוי ועומד מאסר על תנאי, אך מדובר באדם שאינו מכיר במעשיו – שנאמר איש איש ומסקנותיו. אפרופו, היה זה דווקא קצב שכנשיא טען שעם עברייני מין יש להחמיר, אבל בעיניו הוא אינו שייך למניינם. 3. האינטרס הציבורי, או מידת ההרתעה. במקרה של קצב דומה שאין שאלה. שחרורו המוקדם בוודאי יפגע בהרתעה דווקא בנושא טעון, חשוב ומורכב כמו עבירות מין. יתרה מכך, השחרור המוקדם גם יעלה את החשש כי הנשיא לשעבר מקבל יחס מועדף.

בהינתן כל זה, ספק אם סוגיית שחרורו של קצב צריכה לעלות על סדר יומה של ועדת השחרורים. אם היא בכל זאת תעלה, וככל הנראה זה יקרה כבר ב-27 במרס, חשוב לזכור כי חוק זכויות נפגעי עבירה תשס"א-2001 קובע כי לנפגעי עבירות מין ואלימות מוקנית הזכות להביע את דעתם בנוגע לאפשרות השחרור של האסיר וכי ביכולתם להופיע בפני ועדת השחרורים. גם בכך יש מידה של פגיעה נוספת בקורבנות, שלא רק שנפגעו מינית, הן גם נאלצו לעבור חקירה ומשפט והכל בזמן שהנאשם, נשיא המדינה לשעבר, לא רק מכפיש אותן בפומבי אלא גם הופך את הקערה על פיה ומציג את עצמו כקורבן. 

מעבר לעובדה שקריטריון החרטה צריך להיות מובנה בדיוני הוועדה לשחרורים, מה צריך להטריד אותנו כחברה הוא המוכנות לבחון בכלל את הנושא. ראשית, בעיני יש להחמיר עם עברייני מין – לא מתוך ניסיון לנקמנות בענישה, אלא מתוך רצון להרתיע. על מי שהורשע בעבירת מין לרצות את מלוא עונשו, ללא ניכויים. העונש נגזר ספציפית בהתאם למעשיו של המורשע ועל פי שיקוליו של בית הדין.

במקרה של קצב, התמונה חמורה יותר: המערכת שהנשיא לשעבר, שהורשע באונס, השחיר בדבריו ובמעשיו, למעשה שוקלת עכשיו להירתם לטובתו. אין שום סיבה תקפה שקצב יזכה לניכוי עונשו. ניכוי העונש אינו זכות מובנית של אסיר, אלא זכות יתר שאינה ניתנת באופן אוטומטי. קצב נשא במשרה בכירה והורשע בשני מעשי אונס ובעוד עבירות מין. הוא מסרב להכיר באחריות שלו, באשמה שלו ובבגידתו בערכים ובאמון הציבור. אין שום סיבה שיינתן לו קרדיט בדמות ניכוי שליש מעונשו.

דבר לא עומד לזכותו של הנשיא לשעבר קצב, אולם דמותה המוסרית של ישראל והעמדה בנוגע לעברייני מין מורשעים, שצריכה להיות בלתי מתפשרת, עומדות פה למבחן. אם ינוכה שליש ממאסרו של קצב, לא תהיה אפשרות להסיר את הכתם המוסרי שהמערכת החליטה להדביק לעצמה. איני יודעת באשר לשיקומו של קצב, אולם באשר ליכולתה של החברה הישראלית לטפל בעבריינות מין ולהעביר מסר הרתעתי יש ספק גדול. הספק רק יגדל אם קצב ישוחרר באפריל, אחרי ארבע שנים וחמישה חודשים מתוך שבע שנות המאסר שנגזרו עליו. אם המערכת תחליט לשחרר את קצב, היא תעשה זאת בהסכמה וללא ניצול יחסי מרות. לתפארת המאבק בעבריינות המינית. אגב, אם חסר מישהו להדליק משואה ביום העצמאות, אני בטוחה שקצב לא יסרב.