---
date: 2016-02-17 11:57:00+02:00
description: ???
source: https://www.haaretz.co.il/blogs/karenhaber/2016-02-17/ty-article/0000017f-f8a7-ddde-abff-fce7650d0000
tags: דעות
title: זיהום חריג בנשמת אפה של הדמוקרטיה
---

שני עיתונאים של הוושינגטון פוסט עוכבו לחקירה בירושלים ביום שלישי. מהודעת המשטרה עולה שהשניים שוחחו עם עוברי אורח באזור שער שכם, נלקחו למתקן סמוך לבירור תלונה של עד שהתלונן שהם מתכננים לארגן הפרות סדר ושוחררו לאחר בירור של כ- 40 דקות. העובדה שהמשטרה הצליחה לפעול מהר וביעילות מפתיעה, בערך כמו מהירות ארגון "חוק ההשעיה" בכנסת, ומוכיחה שעוד לא אפסה התקווה. הבעיה היא שהפעלת הסמכות של המשטרה היתה במקום הלא נכון. משטרה יכולה להסתתר מאחורי טיעונים כמו "נבדק חשד להסתה" או "אי הבנה מצערת" או "חופש העיתונות הוא נשמת אפה של ישראל", אך האמת היא שמשהו בכל זאת מעט משובש.

הטיעון המרכזי בישראל "זה לא נראה טוב בעולם" תופס גם פה למרות שהסוגיה אינה תדמיתית אלא מהותית, אם כי מראית עין הפכה כסות נוחה לישראל להתעטף בה. למשל בניו יורק טיימס, הדיווח על עיתונאיי הוושינגטון פוסט שעוכבו לחקירה בישראל, מסתיים באזכור מעצר נוסף של עיתונאי אמריקאי, ששוחרר אף הוא ביום שלישי, בבחריין. לא ממש האיזכור המתבקש אם בדמוקרטיה עסקינן. אז אמנם זה נגמר תוך 40 דקות ועם זאת אלה דקות שחורות לחופש הביטוי בישראל ולפחות במדד נשמת אפה של הדמוקרטיה אלה היו 40 דקות בהם נמדד זיהום חריג במיוחד.

 עברו לתצוגת גלריהחופש העיתונות בוודאי אינו "תוסס וחופשי" אלא נע במגבלות, תחת פיקוח, בתוך מערכת של "צרכים בטחוניים" צילום: רויטרסמעניין לבחון את תגובת ראש הממשלה נתניהו לעניין בעת ביקורו בברלין: "אנחנו לא עוצרים עיתונאים. כפי שאני יכול להעיד באופן אישי, התקשורת בישראל היא תוססת וחופשית... זה לא המצב בשכונה שלנו, אבל זה המצב בישראל..". סילוף האמת הפך למודוס אופרנדי שאנחנו לא מתעכבים עליו וראוי שכן.

ישראל לא עוצרת עיתונאים? מוחמד אלקיק, עיתונאי מרמאללה שנעצר ב- 21 בנובמבר, הועבר למעצר מנהלי באמצע דצמבר ושובת רעב כבר 83 ימים ועדיין לא הוגש נגדו כתב אישום, הוא דוגמא אחת שמצטרפת לעוד. מעצר או מעצר מנהלי נגד עיתונאים פלסטיניים הם דבר שבשגרה בישראל ודוגמאות יש למכביר. אלא שגם בסטטיסטיקה הזו פלסטינים לא נחשבים, לפחות לא בספירה של ראש הממשלה ומכאן גם לא של מרבית הציבור הישראלי. אם כי גם עיתונאים יהודים ישראלים מצאו עצמם עצורים גם בישראל של נתניהו, למשל בזמן המחאה החברתית. זה לא אומר שאין חופש עיתונות בישראל, אבל זה אומר שגם חופש הביטוי, חופש המידע וחופש העיתונות בישראל לא בהכרח במצב מזהיר כמו שראש הממשלה מתאר.

חופש העיתונות בוודאי אינו "תוסס וחופשי" אלא נע במגבלות, תחת פיקוח, בתוך מערכת של "צרכים בטחוניים" ומתוך מגמה שבמחוזותינו נקראת "איזון" ובמקומות אחרים נתפסית כהתערבות בוטה. "תוסס וחופשי"? אולי כמו משקה מוגז בפחית – בעל גבולות מוגדרים וניתן למעיכה/ מזיגה/ שפיכה וזאת ללא כל התייחסות לחיי המדף.

 עברו לתצוגת גלריהאולי ראש הממשלה בכלל רצה לומר ש"תאמינו לי שיש תקשורת תוססת, מי כמוני היה רוצה לשנות את זה" צילום: חיים צח / לע"מבמדד חופש העיתונות לשנת 2015 של ארגון עיתונאים ללא גבולות, ישראל מדורגת במקום 101 מתוך 180 מדינות, לא מקום טוב במיוחד ומהווה ירידה של 5 שלבים בדירוג משנה שעברה. אגב, אפרופו "השכונה שלנו", לבנון מדורגת לפני ישראל אבל רק ב- 3, אבל מול כל השאר מצבנו טוב יותר, אלא שמי ידע שאנחנו בוחנים את עצמנו בקריטריונים של סוריה, מצרים או לחלופין איראן.

הקדנציות האחרונות של נתניהו מאופיינות דווקא ביצירות מגבלות על העיתונות ועוד יותר בנוכחית, בה הוא מכהן, בין יתר מינויו, גם כשר התקשורת. את ההתייחסות של נתניהו אי אפשר לקרוא מחוץ לקונטקסט, למשל בעשרת הימים האחרונים הצנזורה הודיעה על הידוק הדרישות והציבה מגבלות של אישור מראש בנושאים צבאיים וביטחוניים גם על בלוגרים ועמודי פייסבוק, הצנזורה הפנתה בקשות להיכנס לקבוצות ווטסאפ המשותפות של כתבים ודוברים, ראשי העיתונות הזרה הוזמנו לדיון בועדת משנה של ועדת החוץ והביטחון בנושא סיקור הסכסוך הישראלי-פלסטיני ובחינת מגמתיות הסיקור. מכל אלה, לא נותר אלא לתהות עד כמה נשמר חופש העיתונות במלואו, או במילותיו של ראש הממשלה עד כמה הוא תוסס וחופשי.

חופש העיתונות הוא תוצר של חופש המידע וחופש הביטוי, בימים אלה כאשר האווירה הכללית מייצרת צנזורה נורמטיבית של מה מקובל ומה אסור, זה אינו פוסח על העיתונות. השיח הציבורי הכולל מה מותר ומה אסור, גינויים והסתה בעל משמעות אמיתית על עבודת העיתונות, המשקפת את החברה בה היא פועלת. בעידן של קמפיין "שתולים" הצובע כבוגדים מי שנתפס כשמאל אין אווירה ציבורית נוחה ויש צמצום פלורליזם כחלק משיח. העיתונות אינה מנותקת ממה שקורה היא במידה רבה גם נייר לקמוס הסופג אליו את הלוך הרוחות ומשפיע עליו בתורו. יש ביקורת בישראל וחופש ביטוי וחופש עיתונאות ועם זאת הוא גם מאוים תדיר וחשוב שנזכור את זה.

מבחינת ראש הממשלה התקשורת הישראלית כנראה חופשיה ותוססת כי עוד לא נמצאה הדרך לצנזר את הביקורת עליו, וזו הסיבה שהוא מוסיף "תאמינו לי". מעבר לעובדה שקצת קשה להאמין לו ולו משום שלא הצליח לצבור אשראי בתחום האמון הציבורי, נתניהו מתייחס לביקורת המושמעת עליו כמדד לחופש הביטוי, זה כרגיל מעלה אותנו למגרש אחר מזה המקורי. למעשה זו בדיוק מהות הנחת העבודה של ראש הממשלה - הכל נמדד על פי קריטריוני נתניהו. אולי ראש הממשלה בכלל רצה לומר ש"תאמינו לי שיש תקשורת תוססת, מי כמוני היה רוצה לשנות את זה". כי הימים ימי נתניהו, ולמעט פלסטינים, ערבים, שמאלנים ועוזריהם המסייעים לאויבינו, הכל חי ותוסס ודמוקרטי להפליא. ורק לפעמים במדד נשמת אפה של הדמוקרטיה נמדד זיהום חריג, למרבה הצער סף התקן הולך ועולה עם הזמן.