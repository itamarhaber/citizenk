---
date: 2019-02-07 14:47:00+02:00
description: ???
source: https://www.haaretz.co.il/food/cookingwithkids/2019-02-07/ty-article/0000017f-f900-d47e-a37f-f93c1cdd0000
tags: בישול
title: 'מנה קלה לכל השבוע: רוסט סינטה ושאר ירקות'
---

פעם הכל היה קל, יום שישי הגיע וזה אמר [המרובע הקדוש](/food/cookingwithkids/2017-01-01/ty-article/0000017f-f8e8-d044-adff-fbf9ae1c0000): שניצל, צ'יפס, סלט וטחינה. נכון שזה ממש טעים, ביתי וכיפי, אבל שבוע אחרי שבוע נשאתי תפילתי לאלוהי הקולינריה מתוך תקווה שמעגל הקסמים יישבר. זה קרה ואני לא מתלוננת, אבל שלושה ילדים, שלושה טעמים שונים לחלוטין ומה מעטות הן המנות המשותפות שניתן להכין. בניסיון לקדם יעילות לימדתי את עצמי להכין כל מנה בכמה וריאציות ובכמה שפחות שלבים וכלים כדי לאפשר הכנה משותפת של כמה שאפשר יותר שלבים לפני ההפרדה לטעמים ובכל זאת, בואו נודה – זה קצת מציק. 

אז נכון, לגמרי לגיטימי להפנות אצבע מאשימה אלי – מי שאחראי על כל הסיפור הזה ובוודאי על בררנותם של ילדיי בנושאי מזון, אבל זה לא בהכרח יביא אותנו למתכון ובמתכונים עסקינן. הגעתי לקצב והתשובה לארוחת שישי בערב התגלתה לי באמצעות נתח סינטה, לא אבוש ולא אכחד. מה שנחמד בנתח סינטה טוב זה שהוא לא צריך הרבה מאיתנו, תכל'ס קצת מלח, אולי גם קורט פלפל שחור וטוב לו. אם מוסיפים לו ירקות שמתבשלים בשומנו, מה טוב. 

אז יום שישי הגיע והפעם הגעתי מוכנה ולשמחתי זו היתה הצלחה. 

**רוסט-סינטה ושאר ירקות (6 מנות)** 

 עברו לתצוגת גלריהצילום: Jacek Chabraszewski / Shutterst**מה?** 

1.5 ק"ג נתח סינטה – ממליצה לבקש מהקצב להשאיר רק שכבה דקיקה של שומן מסביב 

**מרינדה (אפשר להשרות בתוכה את הבשר למשך שעתיים, אבל לא חובה):** 

1/3 כוס שמן זית 

7-8 שיני שום כתושות 

1 כף חומץ בלסמי 

1 כפית חרדל 

**לבשר:** 

שמן זית 

6-7 שיני שום קלופות וחצויות 

עשבי תיבול כמו גבעול רוזמרין או תימין וחברים 

מלח 

פלפל שחור 

**לתוספת תפוחי אדמה וירקות:** 

8-9 תפוחי אדמה בינוניים 

3-4 גזרים 

1 פלפל גדול אדום 

2 ראשי שום לפחות 

אבל אפשר גם כל ירק אחר שאתם אוהבים במקום או בנוסף: סלק, שורש פטרוזיליה, שומר, בטטות, ברוקולי ואפשר גם פטריות אך הן צריכות פחות זמן צליה. 

**איך?** 

**מרינדה:** מערבבים היטב את כל חומרי המרינדה. 

**בשר:** אפשר להשרות את הבשר במרינדה למשך שעתיים במקרר אבל זה לא הכרחי, מה שחשוב הוא להוציא אותו מהמקרר לשעה לפני הצלייה כדי שלא יהיה קר. 

מחממים תנור ל-240 מעלות. 

מברישים את הבשר בשמן זית, ממליחים קלות, ומפלפלים. אפשר לחרוץ בו חריצים קטנים להכניס אליו את חצאי שיני השום. 

**תוספות:** 

שוטפים וקולפים את תפוחי האדמה, וחותכים אותם לקוביות גדולות של כ-2 ס"מ. 

שוטפים את הגזרים, קוטמים את הקצה, מקלפים וחותכים לפרוסות בעובי של כ-7 מ"מ. 

שוטפים את הפלפל, מרוקנים, חוצים וחותכים לפרוסות של כ-1 ס"מ. 

מכניסים את כל הירקות לקערה, ממליחים ומפלפלים ושופכים מעל את המרינדה. מערבבים היטב ומכניסים הכל לתבנית סטנדרטית של תנור. 

חוצים את ראשי השום לרוחב ומניחים אותם בתבנית עם שאר הירקות כאשר החלק החתוך מופנה מטה. 

מפזרים עשבי תיבול. 

**הכנה:** 

כאשר התנור חם, מכניסים את תבנית הירקות למסילה המרכזית ומעליה רשת עליה מניחים את נתח הסינטה ומפזרים עשבי תיבול. 

צולים כרבע שעה עד שהבשר נצלה מכל צדדיו והוא מזהיב. מורידים את הטמפרטורה ל-175 מעלות וצולים לפי רמת הצלייה המועדפת כחצי שעה עד 40 דקות לרמת צלייה מדיום וול, במונחים של מדחומים כ-65 מעלות (אני מודה שאצלנו רק חצי משפחה אוכלת ככה, השאר מעדיפים לצלות את הבשר עד כמעט לרגע ההתייבשות – כאמור אני אשמה, mea culpa). 

מוציאים את הבשר ונותנים לו להצטנן כמה דקות ובינתיים נותנים ערבוב לירקות, אם הם לא רכים מספיק, יש לכם חמש דקות להעלות טמפרטורה להעביר למצב טורבו ולהוציא מנה נפלאה ישר לשולחן. 

חותכים את הבשר כשכולם מסביב לשולחן ובתאבון.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)