---
date: 2021-08-25 09:13:00+03:00
description: ???
source: https://www.haaretz.co.il/family/homeschooling/2021-08-25/ty-article/.premium/0000017f-f8e7-d044-adff-fbff39ad0000
tags: חינוך
title: כרגע, בתי הספר שלנו רק מעודדים את משבר האקלים ולא להפך
---

זה בזבוז זמן לקרוא את הטור הזה. דברים כמו אלה שתקראו פה כבר נכתבו, נכתבים ויכתבו וזה לא ממש ישנה, עד שלא נחליט שזה משנה מספיק כדי שנילחם על זה. לשבת בבית, לצקצק, לנסות למצוא פתרונות ברמה האישית, או אפילו להיות מודאגים, זה פשוט לא מספיק. את [הטור הקודם](/family/homeschooling/2021-08-10/ty-article/.premium/0000017f-f8a3-d044-adff-fbfb10840000) סיימתי במקום האישי שלנו כהורים לנוכח משבר האקלים. הסיבה לצורך החד-משמעי של התערבות שלנו, כולל דרישה מהממשלה לייצר שינוי מהותי ולא על פני השטח, היא בראש ובראשונה משום שבתחום הזה מערכת החינוך משותקת ולמעשה מסונדלת. 

עד עכשיו השיח הביקורתי התכנס לשני מוקדים: חוסר המוכנות של בוגרי המערכת לדרישות שוק התעסוקה, והיעדר ערכים משמעותיים ואוניברסליים המותאמים למאה ה-21 והפערים העצומים בתוך המערכת. כולם אגב, בין היתר גם תוצר של השקעת עיקר המשאבים לאינדוקטרינציה פטריוטית ודתית שמשרתות מטרה לאומית, שלא לומר מעט לאומנית וגם מתנגשות בכל נרטיב אפשרי של הקניית ערכים אוניברסליים והכנת הבוגרים לשוק העבודה. 

השיח על החינוך מלא מילים בומבסטיות וסיסמאות חינוכיות שנשמעות טוב לאוזן, אבל בסופו של דבר אם נקשיב לו - נגלה שהוא רובו חלול. נוצר רידוד של הרעיון החינוכי בשיח, ממש כמו שהשיח הדמוקרטי מתמצה היום ברעיון שדמוקרטיה היא שלטון הרוב ומפספס את כל המהות של דמוקרטיה. התוצאה היא, שמי שצריך הכי הרבה את מערכת החינוך, לא מקבל ממנה את מה שהוא צריך ואף אחד לא מקבל ממנה את הכלים שהוא הכי נדרש להם. 

מה שנדרש הוא אנשים שיבינו שאת כל היכולות והאנרגיות האנושיות יש להפנות לכיוונים פרודוקטיביים; זאת אומרת שכל מה שאנחנו מכירים צריך להשתנות. או במילים אחרות: שאנחנו לא יכולים לראות יותר בטבע משאב לשימוש אנושי ואנחנו צריכים להתחיל לראות איך אנחנו לומדים לחיות אחרת כדי לאפשר חיים. זה נשמע נאיבי עד גבול האבסורד לאוזני הדור שלנו, רק שזו הדרך היחידה לדור של הילדים שלנו וזה האתגר החינוכי האמיתי - לאפשר להם את הסיכוי. 

לדבר על חינוך שרוקן מערכים, להגיד שרק הצד החברתי זה מה שחשוב, לראות בבית הספר סוג של בייביסיטר, או לכוון למעבר בחינות הבגרות? ובכן, זה השיח של אתמול. זה מתאים במדויק לצרכים אליהם מותאמת המערכת - הצרכים של אתמול, אין בהם אפילו תועלת בהווה, אלא לבעלי אינטרסים, שלרוב הם גם המזהמים הגדולים ביותר. למעשה אפשר לומר שהחינוך היום משרת יותר את בעלי האינטרסים מאשר את הילדים שלנו וגרוע מזה - זה גם הורג להם את העתיד. 

כשהמשבר שלפנינו הוא תוצאה של ההתנהגות החברתית שלנו וכשזו עדיין משועתקת בתוך בתי הספר, אנחנו מחריפים את המשבר במו ידינו. מערכת שמכוונת לחשיבה עדרית, משוללת ביקורת וחשיבה עצמאית ומעודדת צריכה ומסחריות, שמעקרת מתוכן ערכים של שיתוף, צדק חברתי, סולידריות, חמלה, אחריות אישית ואמונה בשוויון, לא יכולה להתמודד ולא מסוגלת להעניק כלים להתמודדות. אנחנו יכולים להמשיך עם אוטומט, אנחנו יכולים להתדיין על רפורמות, אבל כל זה כמו שלג דאשתקד. אנחנו צריכים מהפכה. היא לא תבוא מהממסד, המלא באינטרסים צולבים, היא חייבת לבוא מהשטח. 

עד שלא נפנים שזה הזמן שלנו לצעוק את זעקת הדור הבא, הדור שאנחנו הבאנו לעולם, אנחנו כמו צפרדעים בסיר שמתחמם, שמציעות לצפרדעונים שלהן לשתות תה חם, בזמן שהכל מסביב כבר רותח. 

*מוזמנים לשלוח שאלות ונושאים לדיון למייל [LegadelBabait@gmail.com](mailto:LegadelBabait@gmail.com)*

לחצו על הפעמון לעדכונים בנושא:
------------------------------

* [משבר האקלים](/ty-tag/climate-crisis-0000017f-da29-d938-a17f-fe2b59e90000)
* [הורים](/ty-tag/parents-0000017f-da26-d432-a77f-df3ff15e0000)
* [חינוך](https://www.themarker.com/ty-tag/0000017f-da2f-d494-a17f-de2f87270000)
* [הורות](/ty-tag/parenthood-0000017f-da26-d938-a17f-fe2ebef50000)