---
date: 2020-08-07 08:00:00+03:00
description: ???
source: https://www.haaretz.co.il/blogs/karenhaber/2020-08-07/ty-article/0000017f-f8bc-d47e-a37f-f9bc2d6e0000
tags: דעות
title: מלחמת השחרור האזרחית
---

המחאה הנוכחית נגד בנימין נתניהו היא תולדה של עשר שנות הריון תת-מודע. משבר הקורונה הוא הפיטוצין, הזרז, של מה שהיה מתחולל פה בכל מקרה בעתיד הלא רחוק. מה שהתחיל במחאת "זקני השבט" נגד ראש ממשלה מושחת כבר מזמן לא שם. הרחובות שוצפים בזרמים שונים החרדים לגורל ילדיהם - אנשים שאין להם עבודה, אין להם מה לאכול, אין להם ביטחון, ומעל הכל - צעירים שנמאס להם מה"זה לא רקוב, זה דבש" שמנסים למכור להם. הם איבדו אמון מוחלט במערכת ובזה העומד בראשה.

עשר שנים שראש הממשלה ושלוחיו מפמפמים לאלה שמוחים כעת נגדו על איראן. מבטיחים סיפוח ובעיקר מדקלמים מנטרות על כמה אנחנו נהדרים ועל כמה הכל טוב - חוץ מהתקשורת, מערכת המשפט, הפקידות הבכירה והמשטרה כמובן. עשר שנים של אמירות שיווקיות שאין בינן לבין "החיים עצמם" כמעט כלום. איש המכירות שמדבר בסופרלטיבים, לפעמים אפילו באנגלית שוטפת, וקל להתפתות ולהאמין לו שבאמת הכל טוב.

ואז הגיעה הקורונה וחשפה את השקר של בנימין נתניהו עד ליסודותיו. הממשלה התגלה במלוא עירומה ובאופן הרבה יותר מבזה מאשה חשופת שד על מנורה. יש המון בעיות עם שקרים, אבל הגדולה מכולן היא שככל שהשקר עובד טוב יותר ולאורך זמן רב יותר, כך הנזק ההיקפי שנוצר בבוא הפיצוץ הבלתי נמנע הוא גדול יותר.

הפיצוץ מתרחש כיום, כשדור שלם שהתבקש על-ידי מנהיגיו להאמין שבלי כל המושחתים בתקשורת, במערכת אכיפת החוק, באקדמיה המנוונת וכמובן השמאל החמסן (שידו בכל אלה) - הכל ממש טוב. הדור הזה הבין שמשקרים לו בפרצוף ושהוא הפתי שמשלם את המחיר. דור שלם הבין שעובדים עליו בעיניים והוא ישלם את המחיר הכבד של העוקץ. דור שלם שראש הממשלה שלו לא הפסיק לספר לו איך אסור להאמין במערכת עד שהוא סוף-סוף חיבר בין הנקודות והבין שראש הממשלה הוא האמ-אמא של המערכת.

 עברו לתצוגת גלריההפגנת העצמאים בתל אביב, אוקטובר 2020. עם התאוששות המשק צפויה גם עליית מחיריםצילום: תומר אפלבאוםההבנה שלממשלה הזו אין מה להציע להתמודדות עם המשבר - הם שניצבים בלב המחאה. המפגינים רואים את המצב נכוחה. מחד, הם מבינים את עוצמות האבטלה, היעדר המדיניות המוסדרת, את עומק הבור של אלה החיים על אשראי שלא ברור כיצד יחזירו, ואת המשמעות של זה על המערכת הבנקאית. מנגד, הם רואים ממשלה שמתקוטטת על תקציב חד-שנתי או דו-שנתי אחרי שנתיים ללא תקציב, והם יודעים שאין רווח בחד-שנתי למעט זה הפוליטי. הם רואים את אזלת היד שפשתה בבריאות, בחינוך, ברווחה ובתרבות (רשימה חלקית) ולא יכולים להאשים בזה את השמאל, התקשורת או בתי המשפט. לזה אחראית הממשלה והעומד בראשה.

המפגינים הללו לא רוצים לשמוע יותר על כמה מהללים (או, נכון יותר, היללו) את ישראל בעולם. הם יודעים שזה לא נכון וזה גם לא באמת עוזר. הם רוצים לראות ממשלה ששמה את הכסף וסותמת את החורים שמסכנים את העתיד שלהם. אי-אפשר להגיד להם יותר שמי שאחראי לכל הבלאגן זה מישהו אחר. יותר ויותר אנשים רואים את האמת העירומה והם שוצפים מכעס ומתסכול. "הקוסם הגדול" מפעיל פירוטכניקה אבל עם פירוטכניקה לא מנהלים מדינה. המחאה נגד בנימין נתניהו לא תסתיים עד שאנשים יוכלו להביט שוב אל העתיד שלהם בתקווה. הם נמצאים במלחמת השחרור האזרחי מכבליו והיא לא תסתיים בלא כלום. כלום זה הקטע של נתניהו.