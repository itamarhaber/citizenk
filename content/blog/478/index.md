---
date: 2018-04-12 14:15:00+03:00
description: ???
source: https://www.haaretz.co.il/food/cookingwithkids/2018-04-12/ty-article/0000017f-f8c1-ddde-abff-fce562810000
tags: בישול
title: 'קרוק מסייה: זה לא עוד טוסט נקניק'
---

כשנפלה ההחלטה על חופשה בת שבועיים [בפריז](/travel/paris), המחשבות נדדו אל האפשרות ה"הו כה צרפתית" לצאת אל השוק מדי יום ולבשל. לכן, כאשר חיפשנו אחר דירות להשכרה, אחד הקריטריונים המרכזיים היה מטבח מאובזר. לפני הנסיעה עוד שלחתי מייל לעורך מדור האוכל כולו התלהבות לגבי הבישולים שנכונו לנו.

אלא שתכנונים לחוד ומעשים לחוד ולמרות שהמטבח המאובזר אכן היה מאובזר, הוא נשאר שומם רוב היום משום שבעליו הזמניים היו בחוץ, עסוקים בטיולים. כך מצאתי את עצמי בשבוע שעבר מודיעה ששום בישולים לא יוצאים מכאן ואני בחופש. עדיין בפריז, כמעט שבועיים אחרי והבשורה הקולינרית שלנו מסתכמת בטוסטים.

גם נטולי קישורים קולינריים לא מתעכבים על טוסט, כי מהו טוסט אם לא שתי פרוסות לחם וביניהן גבינה ואולי גם תוספות? אבל אז הגיעו הצרפתים והביאו את בשורת הקרוק מסייה וקרוק מאדאם, שבסך הכל עונים להגדרה הבסיסית של טוסט, אבל משודרג.

ההיסטוריה של הקרוק מסייה מתחילה בתחילת המאה ה-20 בפריז. הגרסאות מעט שונות. יש גרסה הטוענת שהקרוק מסייה נולד בטעות כאשר פועלים השאירו את הסנדוויצ'ים שלהם ליד רדיאטור חם וכשחזרו גילו את הפלא, ויש גרסה הטוענת שהכל התחיל בביסטרו שנגמרו לו הבאגטים בארוחת הצהריים. כך או אחרת, מהרגע שפרוסט הזכיר את המנה בספרו (בעקבות הזמן האבוד, 1918), הקרוק מסייה כבר היה חלק בלתי נפרד מהנשנוש הצרפתי.

גם לגבי השם יש סיפורים שונים, קרוק מגיע מהפועל הצרפתי שמשמעותו לנגוס (croquer), והמסייה נוסף לקריאה של הלקוחות שהזמינו את אותו הקרוק מהמלצר, או לחלופין לתשובה של המלצר כשהגיש את הטוסט – הקרוק אדוני, או בצרפתית - voila–le croquet, monsieur - וכך נולד שמו. ב-1910 הוא הופיע לראשונה בתפריט פריזאי וכ- 20 שנים אחרי הופעת הקרוק מסייה, ולא בלחץ סופרג'יסטי-פמיניסטי, הופיעה גם המאדאם ומה שמבחין בינה ובין המסייה זו תוספת של ביצת עין שנראית, ככל הנראה בעיניים צרפתיות, כמו כובע בארט נשי.

בארוחה הראשונה שלנו בפריז, הזמנתי קרוק מאדאם והילדים התלהבו. כך, כל בוקר מצאתי את עצמי מכינה את המנה. עקרונית מכניסים את הטוסט לגריל, אבל לי היה נוח יותר בגרסת המחבת והרי היא לפניכם.

**קרוק מסייה/מאדאם (טוסט אחד – לכמות גדולה יותר, יש להכפיל בהתאם)**

**מה?**

שתי פרוסות חלה (או פאן דה-מי, או קסטן)

3-4 פרוסות גבינת גרוייר או אמנטל

פרוסת שינקן או בייקון (או נקניק אחר כמו פסטרמה, או בלי בכלל)

1 כף חמאה

**לקרוק מאדאם:**

 עברו לתצוגת גלריהצילום: MaharaMK / Getty Images IL1 ביצת עין לכל טוסט

**תוספות אפשריות:** עגבנייה (לרוב בתוספת מוצרלה), סלמון במקום נקניק, רוטב בשמל, יש מקומות שאפילו מוסיפים רוטב בולונז וכמובן שאפשר להוסיף כיד הדימיון הטובה עליכם: גבינה בולגרית, גבינה כחולה, ברי או קממבר וכו'.

**איך?**

מורחים חמאה על פרוסת חלה, מניחים עליה פרוסת נקניק ופרוסת גבינה שיכסו את כל הלחם, למרקם מלא גבינה ומושחת ניתן להניח שתי פרוסות גבינה - אחת מתחת לנקניק ואחת מעליה.

מניחים פרוסת חלה מעל ומורחים אותה בשכבת חמאה בצדה העליון. את החלק המרוח בחמאה מניחים על המחבת, ועל החלק העליון החדש מוסיפים גבינה. את שארית החמאה יש להכניס למחבת לטובת הטיגון.

ניתן גם להכניס לתנור [כ-5 דקות] ועם המסת הגבינה להעביר לגריל עד שהגבינה משחימה [כ-3 דקות].

את המחבת מניחים על הכיריים, להבה גדולה–בינונית.

כאשר השכבה התחתונה נצרבת והופכת לחומה, מנמיכים את האש והופכים את הטוסט. נותנים לגבינה שמעל להיטגן – 3-2 דקות עד שהיא מותכת לגמרי, מחלצים מהמחבת ומגישים. אם רוצים את הגרסה הנשית, פשוט מטגנים ביצת עין ומניחים מעל רגע לפני ההגשה.