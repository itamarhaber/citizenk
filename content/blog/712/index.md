---
date: 2016-05-01 13:01:00+03:00
description: ???
source: https://www.haaretz.co.il/blogs/karenhaber/2016-05-01/ty-article/0000017f-f8bc-d2d5-a9ff-f8bc88250000
tags: דעות
title: זה לא זבל, זה דשן – מילון הערכים החדש מתרחב
---

לפני כמה שבועות התהדר ראש הממשלה ב[מיקומה של ישראל במדד האושר](/news/politi/2016-03-18/ty-article/.premium/0000017f-f128-d8a1-a5ff-f1aafc110000) (11) ואף הבטיח שיעשה את כל המאמצים כדי להכניס את ישראל לעשירייה הפותחת בשנה הבאה. בינתיים התפרסם מדד העוני, שבו תפסה ישראל את המקום הראשון בין הכלכלות המפותחות, ובשבוע שעבר התבשרנו כי [במדד חופש העיתונות](/news/education/2016-04-27/ty-article/.premium/0000017f-dbc3-d3a5-af7f-fbef5e910000) הגענו למקום 101 עם ציון של 32.85, שמביא אותנו לקטגוריה של "חופשית למחצה". אבל העיקר שאנחנו ממש מאושרים. ואם תמונה טובה יותר מאלף מלים, מראה הישראלים המאושרים בצפיפות בתוך תל הזבל שפעם כונה הכנרת, זה בדיוק זה. ישראל 2016 – המציאות זבל? תן חיוך, הכל לטובה. 

גם ראש הממשלה, כמו ישראלים רבים, טייל בצפון בחג. לו הייתי היועצת שלו הייתי מציעה לו לשנות מסלול, לנסוע לכנרת עם שקיות זבל ולהתחיל להרים לכלוך, לתת דוגמה. למעשה, הייתי מצפה ממנו לחשוב על זה לבד. כי זו בדיוק הנקודה, כשלראש הממשלה אכפת גם לנו אכפת, ולהפך. אבל זהו, שלא, לא ממש אכפת. יותר חשוב להעביר מסרים של זוגיות חזקה עם רעייתו על רקע היסטוריה יהודית במיטבה. אין סיבה ללכלך ידיים, אם בלאו הכי זה צקצוק קל וזה חולף. בינתיים נוסיף לדבר על חבורת בני נוער שעושה לעצמה בושות. אין ספק, חשוב לשמור על סדר עדיפויות לאומי. 

אני מוצאת את זה מטאפורי שלאורך השנים האחרונות, בתום כל חג אחד מדיווחי החדשות היה שאיסוף הלכלוך הולך ומשתפר ושהישראלים שיוצאים לטבע דואגים לניקיון הסביבה, ואילו הדיווח ב-2016 מעט שונה (ולא, אין צורך לספר שיש ישראלים אחרים ושיש מקומות שבהם כן שמרו על הסביבה – כך צריך להיות). חוסר האכפתיות בעידן שבו להתעטף בדגל ישראל הוא שיא השיק מביך ורק מוסיף לרשימת הערכים שאליהם ראש הממשלה לא טורח להתייחס. ראש הממשלה נשאר אדיש ללכלוך, מביט מהצד בשקט ובעיקר מפחד. השאלה אם הוא מפחד להיתפס כיפה-נפש או שמא באמת לא אכפת לו אינה רלוונטית, ולו משום שתוצאות שתי האפשרויות זהות. בכל מקרה, אי אפשר לחשב מסלול מחדש כאשר נושפים בעורפו אוטובוסים מלאים המון ערבי נוהר. 

שום שר בממשלה או חבר כנסת גם לא מצא את זה מספיק מזעזע כדי לקום ולעשות מעשה. אוהבים את המדינה? מצוין, קחו שקית זבל ובואו לנקות, כי אין לנו ארץ אחרת ועם ישראל לא מפחד לא מדרך ארוכה ולא מלכלוך. ככה גונבים את המדינה, קיבינימט. בעצם, לא גונבים כמו מכסים בזבל. הכי ישראלי, הכי פטריוטי. הזבל ממלא את הוואקום של החוסר בערכים, באהבת הארץ, באכפתיות. זה בכלל לא עניין פוליטי, זה עניין של תרבות. אז הידד לערך החדש "זה לא זבל, זה דשן". 

מסתבר שהחג היה ממש סבבה, למעט הזבל והשריפות, ממש כמו שממש מאושר כאן למעט הכיבוש והפלסטינים. טוב, אולי גם למעט ערבים ושמאלנים. ותיאוריית ה"למעט" הזו ממעטת את התודעה ומאיינת את הערכים. אבל מה? היא עושה אותנו מאושרים. כי כאן בארץ "למעט" הקמנו מחדש את ביתו הלאומי של עם הנצח, הנבחר והמוסרי מכל אומות העולם. אנחנו יודעים לחגוג גם כשהמצב זבל ויש לנו ראש ממשלה שמראה לכולנו את הדרך. בכל זאת, להיות ראשון זה מחייב.