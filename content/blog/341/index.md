---
date: 2019-09-04 08:55:00+03:00
description: ???
source: https://www.haaretz.co.il/blogs/karenhaber/2019-09-04/ty-article/0000017f-f8eb-ddde-abff-fcef63840000
tags: דעות
title: הפרעת הקשב והריכוז של מערכת החינוך
---

כאם שדגלה 15 שנה בחינוך ביתי - כל מלה שאמרתי/כתבתי בנושא נתפשה, שלא בצדק, כחלק מכתב אישום כולל נגד מערכת החינוך. אלא שלא היה כתב אישום כזה. ההחלטה לחנך את ילדיי בבית היא תוצאה של מערך שיקולים, העדפות והחלטות של בן זוגי ושלי, ובהמשך גם של הילדים. כך, החליט הבכור באופן עצמאי שהגיע זמן לבית ספר בכיתה ט', אחותו החליטה על כך ביוזמתה שנה לאחר מכך, וקטינא, שהיה בן שמונה וחצי, הסכים לנסות אבל לא התחייב. היום הוא מאושר וחושב שחוץ מלאמץ את הכלב - זו הבחירה הכי טובה שעשינו יחד. 

לא אכחיש, בגדול, אינני אוהבת את מערכת החינוך וזאת משום שאני מוצאת אותה ארכאית. ואיך לא בעצם? במשך מאה השנים האחרונות כמעט לא השתנה דבר בבית הספר, לא מבחינת המבנה ולא מבחינת ההוראה. העולם, לעומת זאת, עבר שינוי מטורף בחיי היום-יום, בכלכלה, בתעסוקה, בצריכה ובתחומי העניין. העובדה שהמהפכה הזו פסחה מעדנות על בתי הספר, משל היו קפסולת זמן, אינה הגיונית בעליל.

 עברו לתצוגת גלריהיום ראשון בכיתה. ילד שהמערכת רוצה לעניין אותו, שלא יפסיק לרצות ללמודצילום: מגד גוזניאם בתי ספר לא היו בידי המדינה, חלילה יש לציין, השוק כבר מזמן היה דן אותם להיכחדות או לשינוי דרסטי. היום, כשידוע שיש כל כך הרבה דרכים ללמוד וללמד, ושתחומים כמו אמנות, מוזיקה, ספורט, משחקים, ספרות ופילוסופיה, הם חלק מהותי בחינוך - איך ייתכן שהם מקוצצים ממערכת השעות? איך זה יכול להיות שבעידן בו סף הריגושים כה גבוה כמעט בכל תחומי החיים, המקום שצריך להפרות את הילדים הוא יבשושי ומשעמם כל כך? הרי אם אתם מסייעים לילדיכם עם הלימודים, וביניכם לבין עצמכם מודים לאלים הטובים שאינכם צריכים לעבור זאת שוב, משהו כאן דפוק מהיסוד.

השכלה היא חלק בלתי נפרד מהטבע האנושי. אנחנו נולדים סקרנים, עם נטייה ללמוד ומצוידים במערכת זיכרון משוכללת בדיוק לשם כך. איך ייתכן ש-12 שנות לימוד מדכאות את כל אלה? מערכת החינוך, שאוהבת להעלות על נס את "חנוך לנער על פי דרכו", ספק אם חונכת ובטח לא על פי דרכו. מערכת שבמהותה נועדה לעצב אזרחים משכילים, ערכיים, יצירתיים, פטריוטים, אמפטיים ויצרניים, מסתפקת בכך שהם ייצאו משם שלמים, חברותיים ועם ציונים שיאפשרו להם לעשות משהו בחיים. לא זאת מטרת בית הספר, אבל בתנאים הנוכחיים קיים שיווי משקל בין חוסר שביעות הרצון להמשך הסטגנציה. אינרציה זה נוח.

 עברו לתצוגת גלריהפתיחת שנת הלימודים ב-1949. אותו מבנה, אותה תוכנית צילום: דוד אלדן / לע"ממשהו כאן לא מסתדר: במקום לשנות ולהתאים את המערכת, מי שנדרש לשינוי והתאמות הם התלמידים. במקום שהפתרונות להפרעות קשב וריכוז יבואו ייכנסו במקרים מובהקים, המערכת למדה להשתמש בהם כמו פלסטר. יותר ויותר תלמידים מאובחנים כבעלי הפרעת קשב וריכוז, אך איש אינו בודק אולי הבעיה היא בדרך ההוראה. העובדה שעברנו את מערכת החינוך ויצאנו ממנה בסדר, היא לא סיבה להמשיך עם זה. זו פשוט הסתגלות לבינוניות.

מערכת החינוך היתה אמורה להיות מכוונת אדם וחברה. היום היא מכוונת ציונים. התרגלנו שצריך לסמן V על החלק הזה, אבל הפסקנו להתעכב על המהות. עושים את זה כי צריך לעשות את זה. כמבוגרים אחראים, אנחנו אלה שצריכים לייצר שינוי בתוך המערכת, אך נכשלים בכך באופן צורב. שרי החינוך כבר יותר מעשור עסוקים בעיקר באינדוקטרינציה יהודית-ישראלית, בעוד שעולם שלם מכוון לאוניברסליזם.

אנחנו רוצים שהילדים שלנו יבטאו את עצמם בכל דרך יצירתית שימצאו לעצמם. ובכל זאת, את חלק הארי של היום הם מעבירים בתוך מערכת שמחניקה אותה ועוסקת בניסיון לייצר את הממוצע. ילד שנכנס למערכת שרואה אותו ורוצה לעניין אותו, הוא ילד שלא יפסיק לרצות ללמוד. ילד שנכנס למערכת מבוססת ערכים שבאים לידי ביטוי במגוון פעילויות, ייצא מצויד בערכים. את כל האלה המערכת כושלת מלייצר ואנחנו כושלים מלדרוש.

 עברו לתצוגת גלריה"אם לוקחים בחשבון את מה שידוע לגבי הכישורים והידע להם יזדקק שוק העבודה העתידי, נראה שאנחנו לא בונים על ילדינו"צילום: אלון רוןאני לא מאוהבת במסגרת אליה הולכים ילדיי. היא נפלאה במסגרת מה שקיים, אבל עדיין רחוקה ממה שהייתי רוצה. אני רואה בה את הטוב ואת הפחות טוב, אבל יש בה הרבה יותר מלמידה מבמקומות אחרים. יש בה התייחסות לילד כאדם שלם ומושם בה דגש על תחומי עניין נוספים מעבר לאלה הדידקטיים. בעיניי, זו ההוכחה שבתוך המערכת ניתן לבצע שינויים חיוביים. זו יכולה להיות מנת חלקו של כל ילד בישראל. לא נדרשים זעזועים עמוקים, אפשר לעשות זאת תוך שימוש בתשתיות והמשאבים הקיימים.

הפער בין איך שהמערכת היתה אמורה לפעול לבין איך שהיא פועלת היום - לא מתיישב עם ההגיון. אם לוקחים בחשבון את מה שכבר ידוע לגבי הכישורים והידע להם יזדקק שוק העבודה העתידי, נראה שאנחנו לא בונים על ילדינו. מי הרי צריך פתרון בעיות? קחו את תפילת הדרך. או לחילופין, שבו ושננו עד זרא וגם קחו שיעורי בית. עד הצבא זה יעבור, אחר כך אלוהים גדול.