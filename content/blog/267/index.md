---
date: 2020-04-28 10:21:00+03:00
description: ???
source: https://www.haaretz.co.il/food/cookingwithkids/2020-04-28/ty-article/0000017f-f8be-d318-afff-fbff12b40000
tags: בישול
title: 'קולסלאו או סלט כרוב לבן: תפסנו ראש (כרוב) לסלטים'
---

בבית היקה שניהלה סבתי תמיד היה כרוב והיתה חלוקה ברורה: כרוב לבן לסלט, כרוב סגול לתוספת חמה (קוצצים דק, מוסיפים סוכר, חומץ תפוחים, מים, מיץ לימון, אני גם מגררת תפוח מביאים לרתיחה, מנמיכים אש ומכסים לבישול של חצי שעה לפחות, בחיי שזה טעים). בבית שאני גדלתי בו כרוב לא היה מסוג הדברים שניתן למצוא במקרר.

כשגדלתי למדתי כמה ורסטילי הכרוב הירוק הזה והוא נכנס למטבח שלי בהמון צורות, אבל לא משנה כמה השתכללתי בשימוש אין כמו לחזור לקולסלאו קלאסי – הסלט שלרוב אין לגביו מחלוקת כי טעים. קצת בושתי לתת רק מתכון לקולסלאו, אז הוספתי עוד שני מתכונים פשוטים שיתאימו גם למנגל של עצמאות וגם בכלל.

הפעם כשיום העצמאות הוא במהדורה מוקטנת לא צריך לעשות סלטים גדולים, אז צמצמתי כמויות לחצי ראש כרוב, זה בכל זאת יוצא לא מעט.

**סלט קולסלאו קלאסי**

 עברו לתצוגת גלריהסלט קולסלאו קלאסי צילום: קרן הבר**מה?**

1/2 ראש כרוב לבן בינוני

2 גזרים בינוניים

2 כפיות מלח

1/3 כוס סוכר

1/3 כוס מים פושרים

מיץ מחצי לימון

1/4 כוס (75 גרם) מיונז

**איך?**

 עברו לתצוגת גלריהכרוב לבןצילום: קרן הברניתן כמובן להשתמש במעבד מזון אבל אני מעדיפה לחתוך את הכרוב עם סכין: מוציאים את העלים הראשונים, חוצים את הכרוב לשניים וחותכים את הליבה. מניחים חצי כרוב על קרש החיתוך, חוצים אותו לאורכו ופורסים פרוסות דקות-דקות לרוחב. מעבירים את רצועות הכרוב לקערה.

שוטפים את הגזרים, מקפלים וקוטמים את הקצה. גוררים על פומפייה גסה ומוסיפים לכרוב בקערה.

מערבבים את הסוכר, מיץ הלימון והמים הפושרים ומוזגים מעל הכרוב והגזר, מוסיפים את המלח ומערבבים. לדעתי עדיף לעבוד עם הידיים זה שובר מעט את הכרוב ומאפשר לו לספוג יותר את המיצים. מניחים ככה כרבע שעה. מערבבים שוב, סוחטים את מרבית הנוזלים – אפשר בהחלט עם הידיים.

מוסיפים את המיונז, מערבבים היטב ומגישים.

**סלט כרוב לבן יווני**

 עברו לתצוגת גלריהסלט כרוב לבן יווניצילום: קרן הבר**מה?**

חצי ראש כרוב לבן בינוני

מיץ מלימון שלם

3 כפות שמן זית

מלח (בערך כפית)

פלפל שחור (לא חובה)

**איך?**

שוב, ניתן להשתמש במעבד מזון אבל אני מעדיפה להשתמש בסכין: מוציאים את העלים הראשונים של הכרוב, חוצים אותו לשניים וחותכים את הליבה. מניחים חצי כרוב על קרש החיתוך, חוצים אותו לאורכו ופורסים פרוסות דקות-דקות לרוחב. מעבירים את רצועות הכרוב לקערה.

ממליחים את הכרוב ומערבבים היטב – בהחלט אפשר עם הידיים ומניחים כרבע שעה. הכרוב יגיר נוזלים – מסננים את הנוזלים או סוחטים בעזרת הידיים.

מוסיפים את מיץ הלימון ושמן הזית, טוחנים מעל מעט פלפל שחור, מערבבים ומגישים.

**סלט קולסלאו חמוץ**

**מה?**

1/2 ראש כרוב לבן בינוני

2 גזרים בינוניים

1 כף מלח שטוחה

2 כוסות מים חמימים

1 בצל קטן (לא חובה)

2 כפות שמן חמניות

2 כפות חומץ תפוחים

1 כפית סוכר

פלפל שחור (לא חובה)

**איך?**

שוב, ניתן להשתמש במעבד מזון אבל אני מעדיפה להשתמש בסכין: מוציאים את העלים הראשונים של הכרוב, חוצים אותו לשניים וחותכים את הליבה. מניחים חצי כרוב על קרש החיתוך, חוצים אותו לאורכו ופורסים פרוסות דקות-דקות לרוחב. מעבירים את רצועות הכרוב לקערה.

ממליחים את הכרוב ומוזגים את המים החמים ומניחים את הכרוב בתוכם חצי שעה. סוחטים היטב.

שוטפים, מקלפים וקוטמים את הגזרים. מגררים את הגזרים על פומפייה גסה ומוסיפים לכרוב הסחוט.

מקלפים את הבצל, קוטמים את צדדיו, חוצים לשניים ופורסים כל חצי לפרוסות דקיקות. מוסיפים את הבצל לגזר ולכרוב.

מפזרים את הסוכר, מוזגים את החומץ והשמן ומערבבים היטב. מניחים לסלט לנוח כשעה לפני ההגשה.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)