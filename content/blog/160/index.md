---
date: 2021-02-16 17:34:00+02:00
description: ???
source: https://www.haaretz.co.il/family/homeschooling/2021-02-16/ty-article/.premium/0000017f-f8e2-ddde-abff-fce74f460000
tags: חינוך
title: אחאות היא נכס אדיר לילדים שלנו, התקופה הזו היא הזדמנות לחזק אותה
---

אמנם המילה אחווה לא נפוצה במחוזותינו כבעבר, אך היא עדיין מילה חזקה המסמלת ברית וקרבה מקסימלית. אלא בעוד שכך היא מוגדרת על הנייר, היא לא בהכרח מאפיין של אחאות. אחאות טובה היא שאיפה אידיאלית של מרבית ההורים, אך למרות הרצון הטוב היא לא תמיד קיימת בין אחים. באופן טבעי אנחנו רוצים לחזק את הקשר הזה, מתוך תקווה שתיווצר חברות אמיתית שתחזיק מעמד בבגרותם, אלא שלפעמים אנחנו אחת הסיבות לקשיים שבה, ואפילו די מרכזית. 

בתקופה המודרנית ניתן להבחין בפרימה איטית של מסגרות הקשרים המשפחתיים, גם בתוך המשפחה הגרעינית. בהמון משפחות מרבית שעות הערות במהלך השבוע, בוודאי עד לתקופת הקורונה (היה פעם משהו כזה), בכלל לא התנהלו יחד - הורים בעבודה, ילדים במסגרות. השעות המשותפות מצומצמות ביותר ולרוב מלאות בלחץ, אם בבוקר לפני הפיזור למסגרות ואם אחה"צ ועד לזמן השינה. הדבר כאמור השפיע על מערכות היחסים במשפחה הגרעינית וכמובן גם על האחאות.

הקורונה, שהכניסה פתאום את כל המשפחה הביתה, במידה רבה גם חשפה את הקושי הזה והפכה את היריבות, הריבים והקשיים המתעוררים, למשהו בולט יותר - פשוט כי כולם בבית כל הזמן, במיוחד ברקע לא מעט לחצים שסוגרים מכל כיוון. חשוב להבין שבאופן כללי, בכל מערכת בה מתרחש מאבק על המשאבים יש תחרות, גם בין אחים. מכיוון שלא פעם התחרות היא על המשאב המכונה הורים, יש חשיבות עצומה לדרך שבה אנחנו מתנהלים מול כל ילד, וכמובן מול כולם יחד. ביכולתנו להפוך את התחרות הזו ליריבות של ממש, או לחלופין לפרק אותה ולהפוך אותה לכוח תומך. כהורים, בידינו כוח גדול להשפיע מהותית על הקשר שבין ילדינו, לכן עקרונית ככל שנוריד מהלחצים שהתחרות הזו מייצרת, כך היא תפחת ותאפשר התפתחות של קשר בונה ורגוע יותר. 

 TEDx Talksאנחנו נוטים לחשוב שהתחרותיות בין אחים היא טבעית בגיל צעיר ונעלמת באופן טבעי, אבל אני לא הייתי ששה להמר על האקסיומה הזו. לא פעם דפוסים שמשתרשים בגיל צעיר קשים מאוד לשינוי ודורשים, מודעות, רצון ועבודה קשה כדי לשבור דפוסים ולייצר הרגלים חדשים. קצרה היריעה בטור אחד לפרט את כל הדרכים בהן דפוסי התנהלות שלנו מקבעים יריבות או יוצרים מתחים, אבל הנה כמה נקודות שאפשר לשים לב אליהן:

אחד הדברים שהורים נוטים לעשות זה לתייג - הילד השקט, הילד החכם, הילד האנרגטי, הילד הטוב, אלא שהתיוג הזה לרוב מסליל התנהגות מותאמת ולא פעם גם מכתיב את הקשרים בתוך המשפחה, עם ההורים ובין האחים. התיוג הזה הוא שלא במתכוון גם כלי השוואה, אם נוכחת ואם לא, ולמרות שהיא טבעית היא יכולה להיות הרת גורל ולהזין את התחרות המובנית שקיימת לא פעם בין אחים - במקום לעודד קשר יציב וחיובי. לכן - ובלי קשר לאחאות, אלא גם להתפתחות תקינה של ילד אחד - חשוב שנמנע מתיוג, מפני שהוא מייצר מציאות.

אפקט הנדנדה קיים באופן טבעי בין אחים - כשאחד כולו אחריות למשל, השני לרוב יפעל הפוך. כל אחד יחפש לעצמו ייחודיות שמבחינה אותו מאחיו (ושלום שוב לנושא התיוג וההשוואה). אנחנו כהורים יכולים להשפיע, לעודד התנהגות חיובית, לעורר קשב, שיתוף פעולה ופירגון אם נדע לתעל בצורה חיובית את הנדנדה. אם נשאל ילד "למה אתה לא יותר כמו אחיך", נעורר בו לא מעט תסכול וקנאה; אם נעודד כל ילד בפני עצמו לקחת אחריות על מעשיו ונדע לתת לכל ילד תשומת לב בונה ולעודד אותה גם בין האחים, הרווחנו פעמיים. במקום לשאול אח אחד למה הוא לא עוזר לסדר כמו אחיו וליצור יריבות, אפשר להציע זמן שכולם מסדרים ולשבח את שיתוף הפעולה. 

 עברו לתצוגת גלריהכהורים, יש חשיבות עצומה לדרך שבה אנחנו מתנהלים מול כל ילד, וכמובן מול כולם יחדצילום: Natalia Lebedinskaia / Shutterstגם החנקת רגשות קשים אינה צעד נכון, משום שברגשות אין מותר ואסור. חשוב לתת מקום לבטא כל סוג של רגש, כי גם אנחנו חווים בפועל בליל רגשות כלפי כל אחד, חלקם נעימים, חלקם מכאיבים וזה בסדר - זהו חלק ממנעד הרגשות האנושי. לכן אנחנו צריכים לעזור להם לתמלל את הרגשות ולתעל אותם באמצעות מתן כלים פרקטיים ואפקטיביים. כשילד צועק שהוא שונא את אחיו, דרך פעולה חיובית תהיה להכיר בכעס של הילד, ולנסות באמצעות שאלות לעזור לו לפרק את "השנאה" ולהתמודד איתה. ככה נשיג גם את ההבנה שלשנוא לפעמים זה טבעי וגם נלמד כלים כיצד להתמודד עם רגשות קשים שעולים.

הקניית דרך פעולה חיובית מתחילה בגיל צעיר, אם אנחנו לא מתמקדים באיסורים אלא מפנים לדברים המותרים - למשל במקום להגיד "לא להרביץ", להציע ללטף. כהורים אנחנו חייבים לתת מקום לשני הצדדים כאשר מתרחש ריב, לאפשר לכל צד לראות את השני ובוודאי לא להפוך את הריב לתחרות על האהדה ההורית. אם מתחיל ריב והוא לא נרגע לבד ביוזמתם, יש הבדל עצום בין פריצה לחדר של "מה קרה פה?", לבין "היי, צריכים עזרה?". למעשה לטון, למילים ולהתנהלות שלנו יש המון חשיבות בכל הנוגע ליסודות הקשר בין האחים. לא פעם הכעס שלנו, טבעי ככל שיהיה, יהווה חלק בלתי נפרד מהדינמיקה בין האחים, אבל גם ימנע מאיתנו למצוא פתרונות פשוטים ובונים יותר.

כדי לאפשר קשר משמעותי בין אחים, אנחנו צריכים לתת להם את הכלים למציאת פתרונות חיוביים כבר מגיל צעיר. אחאות היא נכס אדיר לאחים וגם להורים שלהם, אבל היא לא מגיעה מובנית, אלא דורשת המון זמן, אהבה וסבלנות הורית. תקופת הקורונה היא הזדמנות לחזק קשרים, למצוא דרכים בונות לחזק את המשפחה ואת הקשרים בין כל חבריה. ממילא כולנו בבית, אז בעוד אנחנו מתאמצים להישאר שליליים לקורונה, את כל החיוביות אפשר להשקיע במשפחה.

*מוזמנים לשלוח שאלות ונושאים לדיון למייל [LegadelBabait@gmail.com](mailto:LegadelBabait@gmail.com)*

לחצו על הפעמון לעדכונים בנושא:
------------------------------

* [חינוך](https://www.themarker.com/ty-tag/0000017f-da2f-d494-a17f-de2f87270000)
* [הורות](/ty-tag/parenthood-0000017f-da26-d938-a17f-fe2ebef50000)
* [משפחה](/ty-tag/family-0000017f-da26-d718-a5ff-faa66fb10000)