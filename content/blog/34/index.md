---
date: 2022-03-10 09:05:00+02:00
description: ???
source: https://www.haaretz.co.il/blogs/karenhaber/2022-03-10/ty-article/0000017f-f8c3-d460-afff-fbe7aeba0000
tags: דעות
title: הצו המוסרי אינו קבלת פליטים, אלא זכויות אדם
---

הסיפורים והתמונות של הפליטים מאוקראינה קורעים את הלב. העיניים לא נשארות יבשות מול הילדים ההלומים שעושים את דרכם בדרכים, חלקם לבד; מול תמונת העגלות הריקות שמחכות בתחנות המעבר לנשים עקורות ופעוטותיהן. אי-אפשר להישאר אדיש למראות האלה. הם נוגעים לחששות הקיומיים של כל אדם באשר הוא אדם.

אך לסולידריות וההזדהות עם הפליטים האוקראינים יש פן נוסף: כפי שישראל נרעשת ונרתמת יותר כשנפגעים יהודים, כך העולם המערבי נרעש ונרתם ביתר קלות כשהנפגעים הם לבנים. אין בזה כדי לתרץ את התגובה הנלוזה הזו, אבל ההכרה בה היא שלב בדרך להכרה בצורך להפוך את זכויות האדם לערך אוניברסלי מחייב העומד מעל לחוק המדינתי. אם תרצו, ציווי קטגורי. 

למי שנהנה מזכויות אדם אין תמריץ לפעול למען זכויות של קבוצות שהוא אינו נמנה עליהן. מאידך, השאיפה להכרה בזכויות אדם לנצח תניע את מי שאינו זוכה להן. ולכן, בסוף, בעלי הזכויות לא יכולים להתעלם ממנה. מתישהו זה תמיד מתפוצץ. השאיפה לחירות היא חלק בלתי נפרד מהקיום האנושי, ולא ניתן לחנוק אותה. זה נראה טריוויאלי למערב כשהוא מתייצב מול תוקפנות רוסית שפוגעת לא רק בריבונות האוקראינית אלא גם ברצונם של האוקראינים, אך כדי לעשות צדק אמיתי נדרש מבט רחב ונוקב יותר, שבו כולנו איננו מעוניינים.

ההכרה בזכויות האדם כציווי קטגורי מחייבת ערעור על יסודות פנימיים מהותיים, עבור מדינות רבות. הוא מחייב את עמי המערב להתמודד עם התעלמותם הצבועה מהמאבק לזכויות אדם באסיה ובאפריקה. הוא מחייב את האמריקאים להתמודד עם הפערים והיעדר השוויון בפועל בין לבנים ללא-לבנים. הוא מחייב את הישראלים להכיר בגזענות האינהרנטית שבקבלת פליטים יהודים בלבד כחלק מאינטרסים לאומיים, כמו גם להכיר במניעת זכויות אדם מהפלסטינים במשך 55 שנה.

המוכנות האירופית לסייע לפליטים ולהטיל סנקציות על התוקף - חיונית ונכונה, רק שהיא הרבה יותר מהירה וחזקה כשמדובר באוקראינים סלבים. על כך יעידו מאות אלפי פליטים סורים, יזידים, אפגנים, אתיופים וגם פלסטינים (רשימה חלקית). אם במאה ה-20 הזדעזעה האנושות מהפרת זכויות בסיסיות ולמדה להגדיר אותן כבלתי ניתנות לביטול, מה תגיד המאה ה-21? שלא למדנו דבר? הרי בסופו של דבר, עובדה מטלטלת היא עד כמה מהר יכולים להתהפך חיי אדם ולהידרדר עד כדי חוסר ביטחון קיומי. אם למישהו היה נדמה שזה לא יכול לקרות גם במאה הזאת - סימן שהוא חי במערב השבע.

בני אדם אולי יכולים להסכים שזכויות אדם הן דבר חשוב, אפילו בסיס קיומי הכרחי שנובע משוויון בסיסי בין בני אדם, אבל כולנו חיים בעולם שמוכן להתעלם מהסיפא – שוויון לכולם. מבט מפוכח מגלה שההכרה בחירות בסיסיות לא יושמה במלואה מעולם כערך אוניברסלי, אלא היתה נחלתם של פריווילגים. ברגע שהיא איבדה מהתוקף האוניברסלי שלה, היא הפכה כפופה לאינטרסים.

התוצאה היא "זכויות אדם בע"מ". אנו רואים זאת בימים אלה היטב עם רוסיה וברוסיה, אך זה קיים גם במערב ואף קיבל תאוצה בתקופת כהונתו של דונלד טראמפ כנשיא ארה"ב. אנחנו לא רואים את זה כשמדובר בנו משום שעבורנו מניעת זכויות אדם מפלסטינים היא "עוול הכרחי" מתובל בשיקולי ביטחון, אך גם בתמונה הרחבה יותר: בשם אינטרסים המצויים בקונצנזוס, זכויות אדם כערך אוניברסלי ובסיס מוסרי הפכו, בניגוד לכל הגיון, למושג יחסי.

זה לא נושא שקל לטפל בו, להיפך. כמעט בכל מדינה הוא נוגע במקום שנתפש כ"סלע קיומנו". התמונות מאוקראינה מאירות את כלל העולם המערבי, ואת ישראל באופן ספציפי, באור לא מחמיא, אך בסופו של דבר הן מהדהדות את אמירתו של ויקטור הוגו - "בעיות חברתיות נמצאות הרבה מעבר לקו החזית". המלחמה האוקראינית לחירות היא מלחמה על חירות בסיסית. לחירות הזאת זכאים כל באי העולם.

לחצו על הפעמון לעדכונים בנושא:
------------------------------

* [פלסטינים](https://www.themarker.com/ty-tag/0000017f-da2d-dea8-a77f-de6fa5fe0000)
* [מלחמה באוקראינה](/ty-tag/ukrainewar-0000017f-da56-d938-a17f-fe7ef7940000)