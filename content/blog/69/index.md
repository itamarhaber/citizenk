---
date: 2021-10-19 17:52:00+03:00
description: ???
source: https://www.haaretz.co.il/family/homeschooling/2021-10-19/ty-article/.premium/0000017f-f8d5-d318-afff-fbf7eb150000
tags: חינוך
title: ילדיי, בוגרי חינוך ביתי, נהנים בבית הספר. אז למה אני לא רגועה?
---

בחרתי לגדל את ילדיי [בחינוך ביתי](/family/homeschooling/2021-04-20/ty-article/.premium/0000017f-f8bd-d318-afff-fbff886d0000), מתוך הבנה שמערכת החינוך היא ניסוי שכשל. על הנייר, בית הספר הוא רעיון נפלא והשאלה המהותית היא לא מדוע לא מחליפים את השיטה, אלא איך מחזירים אותה למוטב. בפועל, בתי הספר כיום הם מערכת אנכרוניסטית שלחלוטין אינה מותאמת לאורך החיים המודרני. למעשה כבר עשרות שנים שבית הספר - גם אם נעשו בו שינויים קטנים - עדיין פועל על בסיס אותן פרדיגמות מיושנות. 

כעת, אחרי כל כך הרבה שנים של חינוך ביתי, כניסתם של הצאצאים למערכת החינוך מספקת לי הצצה מבפנים. תקופת הקורונה גרמה לי לרצות להחזיר אותם הביתה, אבל זו כבר מזמן לא רק החלטה שלי. הם רוצים להישאר בה. התפקיד שלי הוא לתמוך בהחלטתם, ולתת להם כלים להצליח בה. אלא שזה לא פשוט עבורי מפני שבמרבית הפעמים בהן יש להם השגות לגבי תפקוד בית הספר - אני פשוט מסכימה איתם. אני אומרת להם שככה המערכת עובדת ושאם הם רוצים להיות חלק ממנה, הם צריכים לפעול לפי הכללים שלה ובמקביל לנסות לייצר שינוי. 

הילדים שלי אוהבים ללכת לבית הספר וחווים בו המון דברים טובים, אבל התשובה שלי על כך שיש לפעול בתוך גבולות המערכת - מגרדת לי מבפנים. מערכת החינוך הפכה למכבש שהילדים שלנו נרמסים תחתיו. חלקם יעברו זאת בשלום וחלקם לא, מה שיגביר את הפערים שיחלחלו לתוך החברה. ממערכת שנועדה לפתח ילדים, ללמד אותם ולהקנות להם ערכים ומיומנויות בדרך להפוך לבוגרים חושבים - היא הפכה למכשיר אינדוקטרינציה שנועד לייצר חיילים וצרכנים לעתיד. בתוך כל זה אבדה האמפתיה ונפגע משהו בסיסי באמון בין המערכת לבין התלמידים וההורים. 

אובדן ההזדהות עם רגשות האחר משאיר אותנו עם מערכת טכנית שמתמקדת [במדידה והישגים,](/family/homeschooling/2021-05-04/ty-article/.premium/0000017f-f8fd-d887-a7ff-f8fde8850000) במקום באחת ממטרות החינוך, שהיא מתן כלים ליצירת יחסים בריאים וטובים בין בני אדם. הדרך לתרגל אמפתיה עוברת בין היתר במיומנויות כמו הקשבה וגמישות מחשבתית המאפשרות להבין את הנרטיב של הזולת, או לפחות להיות מסוגלים להכיל אותו. אלא שבתוך המערכת לא מעט ילדים הולכים לאיבוד. אם אמפתיה היא היכולת לתת לאחר פשוט להיות - בלי לנסות לשנות או לשפוט אותו - איך ניתן לעשות זאת במערכת שלא רואה את הילד ומנסה תדיר להכניס אותו לתוך מודל רצוי בעיניה? כיצד מערכת שלא מיישמת אמפתיה ביומיום יכולה להטמיע מסר כזה? 

איך בתי הספר הורגים את היצירתיותבסופו של דבר, חינוך הוא לא עניין של מדדים או שיטה, אלא עניין אנושי; רפורמה או הגדרה מחדש של סיסמאות חינוכיות לא יובילו לתוצאות הנדרשות. רק החזרת הפוקוס החינוכי לאדם, לתלמיד - ערכו האישי וצרכיו, יובילו לשינוי המיוחל. כשילד נמדד לפי ההתאמה שלו למדדים שנקבעו מראש ולא לפי יכולותיו האינדיבידואליות, המערכת לא יכולה למקסם את יכולותיו אלא פשוט דוחסת אותו לתוך תבנית. על המורה לראות את הילד - לא את הפער בין הילד לבין מה שהוא היה רוצה שהילד יהיה. 

כשמדברים על חינוך, אלה הנושאים שצריך לדבר עליהם. הם אמנם לא מדידים אבל הם מורגשים באווירת בית הספר, ו[מחקרים אף מעידים](https://www.researchgate.net/publication/235295498_A_Conceptual_and_Empirical_Analysis_of_Trust_in_Schools) שאלה הדברים שהופכים את בית הספר למרחב בטוח ומפרה. כשהמערכת לא מכוונת לשמוע את קולם של הילדים, אלא מכוונת לשמוע צליל אחד משותף, הולכים לאיבוד נושאי חינוך מהותיים. בינתיים אנו ממשיכים לקרוא למערכת "מערכת החינוך", אך מעשה החינוך המהותי אינו בליבת עשייתה, אלא תלוי בגורל התלמיד ובמורים בודדים שמאמינים שתפקידם להפוך את הילדים לבני אדם טובים יותר שגם גדלים בתוך חברה שתקבל אותם כמו שהם. בכל נושא אחר בחיים - הייתם לוקחים את ההימור הזה? 

*מוזמנים לשלוח שאלות ונושאים לדיון למייל [LegadelBabait@gmail.com](mailto:LegadelBabait@gmail.com)*

לחצו על הפעמון לעדכונים בנושא:
------------------------------

* [בית ספר](/ty-tag/school-0000017f-da56-dea8-a77f-de76a3fb0000)
* [הורות](/ty-tag/parenthood-0000017f-da26-d938-a17f-fe2ebef50000)
* [משפחה](/ty-tag/family-0000017f-da26-d718-a5ff-faa66fb10000)
* [מערכת החינוך](https://www.themarker.com/ty-tag/0000017f-da36-d938-a17f-fe3ea62f0000)