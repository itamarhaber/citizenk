---
date: 2016-12-05 10:28:00+02:00
description: ???
source: https://www.haaretz.co.il/food/cookingwithkids/2016-12-05/ty-article/0000017f-f8fb-d044-adff-fbfbb9830000
tags: בישול
title: מתכון לקציצות שילדים אוהבים
---

אין הרבה דברים שקל להסכים עליהם, אבל די בטוח שבקרב משקי הבית קציצות הן חלק בלתי נפרד מהבישול הביתי. בסך הכול מה יש לא לאהוב בהן? מעמידים צ'יק צ'ק סיר אחד גדול ומקבלים שקט קולינרי של שתי ארוחות חמות לפחות ליומיים בשבוע, שקל לחמם, ניתן לטבען בקלות, לגוון עם המון סוגי תוספות וזה אפילו זול יחסית.

בין אם הקציצות מבושלות, אפויות, או מטוגנות, טבעוניות או בשריות, הן לרוב אסוציאציה לבית, לבישול מנחם, אולי אפילו משפחתיות. אצלי קציצות מתקשרות לשישי אחר הצהריים, אבא, חלה וקציצות ישר מהסיר. ניצול מחפיר של היעדרות אמא מהבית, שקרוב לוודאי הייתה מונעת את הביזה הקולינרית הברברית הזאת. ואל תספרו לילדים כי אין שום סיבה שהם בכלל ידעו שזו אופציה כי זו לא.

בוודאי כבר הספקתם להכיר אותנו ולכן לא יפתיע אתכם שהסיפור של הילדים שלי עם קציצות התחיל כמובן ברגל שמאל. לבד מקטינא, גם לבכור וגם למרכזית היה עניין לא פתור עם בשר טחון במשך די הרבה זמן. כמובן שלא ויתרתי והמשכתי להכין ובסוף זה עבד (טוב, אחרת לא היה פוסט).

זה לא מפתיע שמאכלים פופולאריים לרוב מתחילים כמאכלי עניים. גם הקציצה נולדה ככה ולמעשה לא היה מקום בעולם בו לא התפתחה סוג של קציצה. בסין יש עדויות לווריאציה על קציצות כבר מהמאה ה-2 לפנה"ס. עקרונית קציצות התחילו כבשר לעניים. בעבר, היה הבשר ידוע כיקר ולכן אם כבר עשו בו שימוש - ניסו להשתמש בכל חלק שלו. את הנתחים הפחות טובים פשוט היו קוצצים ומוסיפים מכל הבא ליד – תבלינים (בעיקר כדי לשפר את הטעם), ביצים, לעיתים קרובות גם פירורי לחם, אורז או דגן אחר, ואפילו ירקות. אבל היום? היום אפשר לעשות אותן מחומרי גלם טובים וליהנות ממנה נהדרת. אצלנו אוהבים אותן גם מטוגנות וגם מבושלות ולכן אנחנו לרוב נעשה את שני הסוגים וזו גם לא בעיה כי מדובר בסוף באותה תערובת.

אנחנו לא יודעים אם אתם מוכנים לזה – אבל הנה הסוד המשפחתי של הקציצות הכי טעימות בעולם, לפחות בעינינו. כי אם כבר לחלוק אתכם מתכונים, אז לפחות שיהיו שווים.

 עברו לתצוגת גלריהכך נראה טעם של ביתצילום: לימור לניאדו תירו**קציצות בקר**

**חומרים:**

1 ק"ג בשר בקר רזה (כן, כן) טחון פעמיים

1 בצל

חצי חבילה פטרוזיליה

1 ביצה

2 כפות רסק עגבניות

מלח, פלפל, פפריקה

פירורי גריסיני (אני שונאת שאומרים כמה שתופס, אז בערך 4 כפות אבל התערובת צריכה להיות רכה)

**לרוטב:**

אם אתם באסכולת הרוטב החלק אפשר גם רק קופסת רסק של צ'יריו, עם קצת מלח וטיפונת מים. אבל הכי שווה לעשות רוטב ירקות עשיר: בסיר גדול מזהיבים בצל אחד ומוסיפים כל ירק שיש בבית חתוכים או מגורדים ובעדיפות לירקות שורש. מאדים, מוסיפים רסק עגבניות, מים ומלח וכל תבלין אחר שאהוב עליכם, מבשלים עד שהירקות מתרככים ואז אם נפלו בחלקכם ילדים שירקות באים להם בטוב השאירו אותו כך והוסיפו את הקציצות ואם לא (מי כמוני מבינה אתכם), אז הכניסו את הרוטב לבלנדר והפכו אותו לרוטב חלק – זה יהיה הסוד שלנו.

**איך מכינים?**

**תערובת הקציצות:** מקלפים את הבצל וחותכים לארבעה רבעים ומכניסים למעבד מזון, מוסיפים את הפטרוזיליה ואת הביצה ומתחילים לקצוץ בפולסים עד שממש מתקבלת עיסה חלקה – כן זה נשמע פחות טוב, אבל זה סוד הקסם כי אחרת הבצל לא יהפוך לעיסתי ובלתי מורגש במרקם.

מכניסים את הבשר לקערה, מוסיפים את תערובת הבצל, פטרוזיליה וביצה, מוסיפים תבלינים ופירורי גריסיני וקדימה לערבב היטב (עם כפות הידיים, בלי טבעות).

מכסים בניילון ומכניסים למקרר לחצי שעה.

יוצרים כדורים ואז או שמכניסים הכול לרוטב (אבל אז צריך כמות רוטב כפולה) או שמבשלים מחצית ברוטב למשך כשעה וחצי, ומחצית מהכמות מכניסים לתנור שחומם ל- °180 ורק זוכרים להפוך, או שמטגנים על מחבת.

אצלנו זה הולך נפלא עם פירה, או אורז או תפוחי אדמה בתנור וכמובן בלווי סלט ירקות חתוך דק. זו רק הצעת הגשה, אתם מוזמנים לגוון עוד יותר.