---
date: 2021-06-10 16:01:00+03:00
description: ???
source: https://www.haaretz.co.il/food/cookingwithkids/2021-06-10/ty-article/0000017f-f8d2-ddde-abff-fcf725f40000
tags: בישול
title: 'בין המזרח הרחוק למזרח התיכון: מנת קיץ אסיאתית של בשר טחון, חצילים וירקות'
---

כמו כל דבר שעובר התאמה לחך המקומי (או הצאצאי), אין למנה הזו שיוך למטבח ספציפי. יש בה טעמים אסיאתיים, מתיקות לטובת פופולריות זולה (אין מה לעשות, לפחות עם ילדים זה תמיד עובד) ושילוב של טעמים מוצלח. אפשר לשנות אותה, להוסיף לה ירקות אחרים ועוד טעמים וכמובן שעוד עשבי תיבול (אצלנו אין מטעמי אלרגיה).

היא קלה להכנה ולמעט הכנת החצילים שמוסיפה לה עוד שלב היא ממש מהירה. את החציל, שחותכים לקוביות בגודל של כ-1.5-2 ס"מ ואחר כך מניחים לנוח ולנקז מרירות במלח כחצי שעה, ניתן לטגן או לחלופין למרוח בשמן זית ודבש ולצלות בתנור על 180 מעלות, 20 דקות מצד אחד ועוד כעשר מצד שני וזהו. לדעתי הסיבה לכל המנה הזו היא החציל אבל כמובן שאפשר להחליף אותו בירק מהיר יותר להכנה ולפעול בהתאם להכנה הנדרשת, למשל אם מחליפים בקישואים אז לטגן אותם ראשונים.

אורז לבן הוא המצע הכי מוצלח למנה הזו, אבל גם אטריות יעבדו מצוין.

 עברו לתצוגת גלריהצילום: קרן הבר**מנת קיץ אסיאתית של בשר טחון, חצילים וירקות (4 מנות)**

**מה?**

350 גרם בשר טחון

8 שיני שום כתושות

קובייה של 2 ס"מ על 3 ס"מ של שורש ג'ינג'ר טרי מגוררת על פומפייה דקה

1/3 כפית מלח דק

1 חציל גדול (2 בינוניים) חתוך לקוביות ומטוגנות או אפויות בתנור

350 גרם פרחי ברוקולי (חלוטים במי מלח ומצוננים)

6-7 פטריות שמפיניון טריות פרוסות דק

פלפל חריף לפי הטעם

1/3 כוס (60 מ"ל) סאקה

1 כף דבש

1 כף פונזו (רוטב סויה משולב בפירות הדר)

1/3 כוס (80 מ"ל) רוטב סויה

1/2 (120 מ"ל) כוס מים

1-2 כפות מירין

2 כפות שמן שומשום 

מעט שמן צמחי לטיגון

**תוספת/קישוט:** פרוסות דקות של בצל ירוק, פטרוזיליה קצוצה, כוסברה קצוצה, זרעי שומשום

**איך?**

במחבת גדולה מחממים את השמן, מוסיפים את הבשר ומתחילים לפורר אותו לפירורים קטנים בעזרת שתי כפות עץ. כשהבשר מפורר ומשחים, מוסיפים את השום והג'ינג'ר ומטגנים יחד. בוזקים מלח, מערבבים ומטגנים עוד כשתי דקות.

מוסיפים את קוביות החציל המטוגנות, פרחי הברוקולי והפטריות וממשיכים לטגן עוד כ-3-4 דקות, אם רוצים פלפל חריף – זה הזמן.

מוסיפים את הסאקה ומבשלים כשתי דקות עד שהאלכוהול מתאדה, מנמיכים את הלהבה, מוסיפים כף דבש ומערבבים היטב. מוסיפים את הפונזו, הסויה והמירין, מערבבים ומבשלים יחד כשתי דקות. מוסיפים את המים, מגבירים את הלהבה ומביאים לרתיחה. מנמיכים ללהבה נמוכה, מבשלים עוד כ-10 דקות. מורידים מהאש, מוסיפים את שמן השומשום, מערבבים ומגישים. 

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)