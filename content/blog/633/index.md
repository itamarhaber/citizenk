---
date: 2017-01-15 12:23:00+02:00
description: ???
source: https://www.haaretz.co.il/blogs/karenhaber/2017-01-15/ty-article/0000017f-f8ab-d318-afff-fbeb51970000
tags: דעות
title: אל תתבלבלו - נתניהו נשאר איתנו
---

הייתי רוצה להאמין כי לו היה נערך סקר לפני כחודש בישראל ובו סיטואציה דמיונית בה יושבים שניים מהאנשים החזקים במדינה, ראש ממשלה ומו"ל, ומדברים בקול כיצד הם יכולים לעזור זה לאינטרסים של זה, רובו המוחלט של הציבור הישראלי היה רואה בה פסול, שלא לומר עבירה פלילית. תוצאה כזו הייתה מעידה בהכרח על חברה בעלת תודעה דמוקרטית בריאה.

אלא שהסיטואציה התקיימה במציאות ולא רק שחלק מהמערכת הפוליטית ממשיך לתמוך בראש הממשלה, גם אחוז לא קטן בציבור עושה זאת. אלה לא רק מלחכי הפנכה הסמוכים על שולחנו שחוששים לצאת נגדו כל עוד לא ברור לאן נושבת הרוח כי מנדלבליט טרם אמר את דברו. התמיכה האוטומטית בנתניהו בקרב חלקים מהציבור, למרות כל ההדלפות מהחקירה, מעידה יותר מכל על תסמונת נתניהו שלקתה בה המדינה. ויש לשאול: היש טעות שנתניהו יעשה ותומכיו יראו בה טעות?

מה שיוצא מתוך חקירת נתניהו אמור היה לגרום לכל ישראלי להרגיש מחולל ולו משום שראש הממשלה חטא לאמון הציבור, זלזל בערכי הדמוקרטיה, מעל בתפקידו ושם את טובתו האישית לפני טובת המדינה אותה נבחר לשרת. הדברים שעולים משם אינם קשורים לעמדות פוליטיות של שמאל-ימין, זו לא רדיפה פוליטית ובכל זאת ראש הממשלה המאותרג אי פעם ממשיך לזכות בהגנה אוטומטית, משל הוא נרדף בידי אליטה חמסנית הבאה לגזול ממנו את כבשת הרש.

 עברו לתצוגת גלריההדמוקרטיה הישראלית נכשלה והכישלון הזה הוא ישראליצילום: JACK GUEZ/אי־אף־פיהעובדה שנתניהו, המציג עצמו כ"עושה לילות כימים בהגנה על ביטחוננו", לא מצליח להביא ביטחון אמתי, נתונה לפרשנות אישית, כלומר תלוית דעה. בהתבסס על אותו מסד עובדות, ניתן להגיע לשתי מסקנות שונות בתכלית ושתיהן בהתאם לפרשנות עשויות להיות מתוקפות והגיוניות. מה שאצל אחד נתפס כהעדר ביטחון, אצל אחר הוא ביטחון מיטבי מול טרור חסר פשרות. כפי שהיטיב לנסח מארק טווין – קודם דע את העובדות ואחר כך תטה אותן כרצונך. אבל פרשת מוזס-נתניהו אינה כזאת, היא לא תלוית דעה פוליטית, היא לא שאלה פרשנית.

רסיסי השיחה בין נתניהו למוזס הם חד משמעיים ושיחה כזו אסור לה שתתקיים במציאות. זכות הציבור לדעת, חופש העיתונות, חופש הביטוי, סיקור עיתונאי חופשי ובחירות חופשיות הם לא ביטויים יפי נפש, הם חלק ממהות דמוקרטית והם אינם סחירים. זה לא שמאל-ימין, אלה הן זכויות בסיסיות בכל מדינה דמוקרטית ואם זה לא ברור, אז הדמוקרטיה הישראלית נכשלה והכישלון הזה הוא ישראלי.

 עברו לתצוגת גלריההתמיכה האוטומטית בנתניהו בקרב חלקים מהציבור, למרות כל ההדלפות מהחקירה, מעידה יותר מכל על תסמונת נתניהו שלקתה בה המדינהצילום: RONEN ZVULUN/רויטרסאם יש מדיניות אחת שבה נתניהו היה עקבי לאורך כל דרכו הפוליטית היא הנאמנות לו עצמו. הנאמנות למנהיג בעידן נתניהו קודמת לכל, זה נכון בבחירת אנשיו וזה נכון גם לראש עצמו. ואם בזה הוא נמדד, הרי שנתניהו הוא סיפור הצלחה ישראלי. התמיכה בו גם היום היא ההוכחה, אלא שההצלחה הזו היא כישלון, היא ההוכחה לבעיות העמוקות יותר בחברה הישראלית והן גדולות יותר מנתניהו ומצריכות זמן לתיקון ארוך טווח.

בשמונה שנות כהונתו האחרונות, נתניהו ליבה שנאה ושיסוע, השית על כולנו קמפיין הפחדה ויצר הלוך רוח לאומני ושיח ציבורי מצמצם. מול הביקורת על צמצום הדמוקרטיה שהושמעה נגדו, הוא טען שמעולם לא הייתה ישראל דמוקרטית יותר. ועל זה ניתן לומר אחד משניים: או שנתניהו באמת לא מבין מהי דמוקרטיה ולכן הוא עקבי מאוד או שנתניהו מבין בדיוק מהי דמוקרטיה ומנצל את כשליה עד תומם.

אין מקום לשתיקה, שתיקה מייצרת לגיטימציה והמשחק שנתניהו היה מוכן לכאורה לשחק עם הדמוקרטיה הישראלית הוא פסול. כל מי ששותק כרגע מספיד ללא מילים את הדמוקרטיה הישראלית שהייתה יכולה לצמוח כאן. זה בר תיקון, זה רק מצריך לשבור שתיקה.