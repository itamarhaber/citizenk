---
date: 2016-03-20 15:46:00+02:00
description: ???
source: https://www.haaretz.co.il/blogs/karenhaber/2016-03-20/ty-article/0000017f-f89e-d044-adff-fbffa7320000
tags: דעות
title: ממשלת הנוהרים באוטובוסים
---

קמפיין הרגע האחרון – "הערבים באים!" – הוא שהביא להכרעה בבחירות האחרונות, שביום חמישי מלאה שנה לקיומן. [מסרון העידוד להצבעה](/news/elections/2015-03-23/ty-article/0000017f-e6e1-df2c-a1ff-fef1272d0000) של הליכוד, שכולו הייקו גזעני, נתפס כהברקה אלקטורלית שעשתה את העבודה. אלא שאין זה רק מסרון, אלא גם נייר לקמוס מטאפורי. הצלחתו להוציא את הבוחרים מאדישותם מוכיחה שמידת הגזענות של החברה הישראלית ברורה. ראש הממשלה שלא יצא נגד קמפיינים של "לשנוא ערכים זה ערכים", שביסס קמפיין שלם על הפיכת השמאל-מרכז והלאה ל"הם", הוא ראש הממשלה שהזהיר מנהירה, הוא ראש הממשלה שמתנה שוויון בנאמנות, זכויות בסיסיות בחובות. 

המסר מראש הממשלה לא רק יושב על הפחדים של מצביעיו, הוא גם עקבי עם דעותיו של בנימין נתניהו והוא מצביע על אי השוויון המובנה בהתייחסות שלו לציבור הערבי. במידה רבה, לאורך כל השנה האחרונה המסר "הערבים נוהרים" עובר כחוט השני גם בזירה הציבורית, אם בהתבטאויות של פוליטיקאים, אם ביוזמות חקיקה ואם בפועל, או כמו שפעם קראנו לזה בחיבה "החיים עצמם". 

 עברו לתצוגת גלריהנתניהו ערב הבחירות, מארס 2015. "המצביעים הערבים נעים בכמויות אל הקלפי"נתניהו התנצל על האמירה הזו, אבל אין ערך להתנצלות כשהוא פועל בשיטת "השליט הנאור", כמו רבים מקודמיו בתפקיד. אלא שהשיטה הזו מזמן פשטה את הרגל, לא רק בישראל, ובכלל לא דיברנו על התנגשותה עם זכויות אדם בסיסיות, כי זה שיח פריווילגי של שמאלנים. נתניהו מוכן לפעול לשלב את הערבים בישראל, אך בנכונות הפטרונית הזו גם טמונה הבעיה – הזכויות יינתנו במשורה רק אם יעמדו בקריטריונים, אלא שמראש נקודת ההתחלה של הציבור הזה נמוכה יותר משל הציבור היהודי ומעוגנת באי שוויון שיטתי במשך עשרות שנים – ועוד לא אמרנו שממילא יש בישראל העדפה יהודית אינהרנטית ולא התייחסנו להפרה הבוטה של זכויות בסיסיות של מיעוט במדינה דמוקרטית, שאינה נספרת בכלל. 

נתניהו טוב בהתנצלויות לאחר שהנזק נעשה, שאליהן הוא מצרף הצהרות חסרות בסיס. למשל, אחרי ההכרזה החשובה על [העברת תקציבים לאוכלוסייה הערבית](https://www.themarker.com/news/macro/2015-12-30/ty-article/0000017f-e77f-dc7e-adff-f7ff008a0000), שמשוועת להשקעה בתשתיות, בחינוך, בתחבורה (רשימה חלקית), החליט הפטרון כי אין טעם בהשקעה בתשתיות בלי אכיפת החוק והעביר את העניינים לידי זאב אלקין ויריב לוין. אלה, ככל הנראה, מתעתדים בעיקר לעכב את התהליך ואם תהיה הזרמת כספים היא תנותב לטובת תחנות משטרה ובנייה לגובה. כך אי השוויון בפועל והפער התקציבי העצום בין מועצות ערביות למועצות יהודיות ובין שתי האוכלוסיות רק יילכו ויגדלו. שנאמר, ללכת עם ולהרגיש בלי. והנה, מההצהרה הדרמטית של נתניהו נותר רק אפר ואבק. הדים של ספין תקשורתי שיכול להעיד על כוונות טובות, במקרה שיעלה הצורך. 

אין כאן אשליית שוויון דמוקרטי – נתניהו הוא ראש הממשלה שתמך בהעלאת אחוז החסימה, בחוק הלאום, בחוק ההדחה. הוא ראש הממשלה שעמד על פודיום שקוף [בזירת הפיגוע בדיזנגוף](/news/politics/2016-01-02/ty-article/0000017f-e698-d62c-a1ff-fefb10ba0000) ובישר למדינה ערב שבת, "יש אויבים בתוכנו". לא לאהוב את הערבים זה טוב לאלקטורט שלו, זה הקו שהוא מוביל בין כל "חיות הטרף". כראש הממשלה נתניהו מצטיין בהדרת המגזר הערבי ובהסתה מטפטפת ועקבית נגדם והוא אפילו לא מסתיר את זה. אלא שגם זו, כמו עוד הרבה בעיות על סדר יומה של הממשלה, אינה בעיה שתזכה לפתרון עד שתתפוצץ. 

המסרון הזה הוא מהות ההנעה לפעולה של האלקטורט של ראש הממשלה, אלא שבניגוד לפלסטינים, הציבור הערבי הוא חלק ממדינת ישראל, אזרחי המדינה הדמוקרטית ביותר במזרח התיכון. ועדיין, התירוץ "אם זה היה הפוך, מצבנו כיהודים שם היה הרבה יותר גרוע" נשמע במחוזותינו. זה ככל הנראה נכון, אבל ממילא אלה אינן מדינות דמוקרטיות ומראש ההשוואה לא אמורה להיות אליהן. השאלה היא לא השוואתית, השאלה היא אם יש שוויון בישראל. התשובה היא לא, וככל הנראה בעידן נתניהו גם לא יהיה. אפליית הציבור הערבי נמשכת ובמדינת ישראל 2016, אם אתה לא יהודי אתה בבעיה.