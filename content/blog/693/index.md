---
date: 2016-07-05 15:13:00+03:00
description: ???
source: https://www.haaretz.co.il/food/cookingwithkids/2016-07-05/ty-article/0000017f-f8d1-d47e-a37f-f9fd453f0000
tags: בישול
title: שבלולי שמרים קינמון? כבר יותר טוב
---

באחד מימות השבוע שעבר, בעוד קטינא ואני מטיילים ברחבי הארץ כדי להוריד ילדים גדולים בפעילות ביער ואבא אחד בירושלים, החלטנו לעשות הפסקה. קונספט מהפכני ביותר, שלרוב לא בא לידי ביטוי ביומיום העמוס שלנו. אין הרבה ברירות על כביש אחת ומול ילד שנתפס לרעיון ומקדם אותו משל היה בולשביק ברוסיה בנובמבר 1917, אז עצרנו. שום דבר לא הכין אותי לווידוי של קטינא, שבא ככה סתם באמצע החיים: "אמא, אני אוהב עוגות קינמון הרבה יותר משוקולד". הפסקת הקפה החיונית הזו גילתה לילד שהוא בכלל מעדיף עוגיות שמרים קינמון על עוגות שמרים קינמון, כי מסתבר שהן טעימות יותר. אם לא מתווכחים עם ילדים על הבדלי טעמים בין סוכריות M&M’s בצבעים שונים (בתקופה שלא ידענו כמה הן רעות לבריאות כמובן – די לצקצק), בטח שלא מתווכחים על זה. הורה ותיק יודע לא להתקרב למהמורות שהורה טירון נופל בהן.

את עוגת השמרים קינמון שלי אני חייבת [לאייל שני](/food/eyal-shani). לפני המון שנים (14, אם רציתם שאדייק) הוא פירסם כתבה שכולה הסבר על עוגות שמרים. אני, שמאז ומעולם אהבתי אפייה אהבת נפש, החלטתי לתת צ'אנס אחרון לרצף הכישלונות שכיניתי עוגות שמרים. מאמצי הקונקרטיים מעולם לא ענו על ההגדרה, אלא הניבו משהו נטול חיות שחבל שבוזבז עליו מילוי טוב. נקצר? זה הצליח ומאז הרבה עוגות שמרים עברו בתנור.

"אמא, אפשר לאפות עוגיות קינמון?" שואל אותי קטינא ובעיניו תקווה נוטפת סוכר. "אבל אמצע השבוע וזה מיותר ומלא סוכר. אולי נכין ארוחת ערב יחד?" אני שואלת, וזה לא שאני לא מבינה כמה לא אטרקטיבית ההצעה שלי ביחס לרצון שלו. "אבל אמא", הוא עונה, "אם נאפה יחד עוגיות שמרים קינמון, נוכל לכתוב על זה וכבר מזמן לא כתבנו". מה אני אגיד? צודק!

 עברו לתצוגת גלריהצילום: קרן הבר**עוגיות שמרים קינמון**

יש הטוענים שקינמון יעיל להורדת רמת הסוכר בדם. מי שחושב כך בטח לא מתכוון לעוגה הבאה. זהירות – סוכר!

המתכון הוא למעשה עוגת שושנים קינמון של אייל שני, בשינויים קטנטנים. אנחנו לרוב אופים אותה בתבנית 26, אבל מכיוון שחותכים אותה אפשר להתאימה לכל מיני סוגים של תבניות באותו נפח.

**חומרים**:

**לבצק**:

700 גרם קמח

1 כפית מלח שטוחה

½ כוס סוכר

2 ביצים טרופות

1 כוס חלב

80 גרם חמאה רכה, אבל לגמרי. אפשר להחליף בשמן קוקוס

½3 כפיות שמרים יבשים

**לתערובת הקינמון והסוכר**:

150 גרם חמאה רכה או שמן קוקוס (החלפה שעובדת מצוין ושמן קוקוס בריא משמעותית. ולא, זה לא מאזן את כמות הסוכר)

½1 כוס סוכר חום

3 כפות קינמון

\*ברור שגם כל מילוי אחר עובד, נכון?

חלמון (להברשת העוגה לפני האפייה – למראה מבריק)

**לסירופ (לא חובה, אבל כל כך מוסיף)**:

¾ כוס סוכר

1/3 כוס מים

מיץ מרבע לימון בינוני טרי

 עברו לתצוגת גלריהצילום: קרן הבר**מה עושים?**

מכניסים לקערת ערבול את כל החומרים היבשים ומערבבים. מוסיפים את החמאה, הביצים והחלב ומפעילים את המערבל עם וו לישה במהירות נמוכה במשך כ-5 דקות. מתקבל כדור גמיש ונעים למגע, ממש טיפטיפונת דביק. מעבירים לקערה מקומחת קלות ומניחים להתפחה במקום חמים למשך שעה וחצי.

מכינים את תערובת הקינמון והסוכר – מערבבים הכל עד לקבלת תערובת בעלת מרקם חלק ושומרים במקום חמים, כדי שהחמאה תישאר רכה ונוחה למריחה.

 עברו לתצוגת גלריהצילום: קרן הבראחרי שהבצק תופח, מחלקים אותו לשני כדורים ומרדדים כל כדור למלבן שרוחבו כ-25 ס"מ ואורכו כ-60 ס"מ. מורחים בעדינות את תערובת הקינמון על מלבן הבצק. מגלגלים מהצלע הארוכה לגליל מהודק ככל האפשר, עד שמתקבלת רולדה ארוכה וצרה יחסית. חותכים לרצועות ברוחב ½1 ס"מ. מניחים על נייר אפייה בתבנית תנור סטנדרטית ונותנים לבצק לתפוח עוד כ-20 דקות. את הזמן הזה מנצלים לשטיפת כלים. את הקערה של התערובת לא שוטפים, כי בתוכה שוברים חלמון, מוסיפים כף מים ומערבבים, כדי למרוח את העוגיות בטרם כניסתן לתנור (אחרי ההתפחה). אפשר גם לשבור ביצה לקערה ולטרוף אותה ואז למרוח – מה שאתם רוצים. אנחנו עושים את זה בקערת התערובת, מכיוון שזה נותן עוד צבע וטעם לחלק החיצוני של הבצק.

מחממים תנור ל-180 מעלות.

מברישים את העוגיות ומכניסים לתנור בערך ל-20 דקות, אבל זה תלוי במידת העשייה שאתם אוהבים. עוד 5 דקות בערך הופכות אותן לקראנצ'יות יותר. אם תשגיחו על העוגיות ותבדקו אותן, הן ייצאו בול. אפשר להסתפק בזה והעוגיות טעימות. אפשר גם להכין את הסירופ – פשוט להרתיח את כל החומרים, להנמיך את האש אחרי הרתיחה ולערבב עד שמתקבל מרקם של סירופ. לכבות את התנור, להוציא את העוגיות ולהבריש אותן בסירופ. שימו לב, הן בדרך כלל "צמאות". אחרי שמוסיפים את הסירופ מכניסים את העוגיות לתנור הכבוי לעוד כ-4 דקות. זהו – מוציאים, מחכים שהעוגיות יתקררו (נניח, לפחות תכינו קפה, לא?) ובתיאבון.

ד"ש מקטינא, שמודה לכם על תירוץ טוב לעוגיות קינמון ככה סתם באמצע השבוע. מי יודע, אולי בפעם הבאה נהיה נועזים ונעלה כבר איזה פוסט של אוכל אמיתי. בברכת קינמון מוסיף המון, שגשגו והצליחו.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)