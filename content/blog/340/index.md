---
date: 2019-09-05 10:16:00+03:00
description: ???
source: https://www.haaretz.co.il/food/cookingwithkids/2019-09-05/ty-article/0000017f-f8f5-d887-a7ff-f8f54af00000
tags: בישול
title: 'קנלוני: ארוחת ערב בתבנית אחת'
---

שנת הלימודים שנפתחה מחזירה הביתה ילדים רעבים למנה חמה ומשביעה וככה חזרה אלינו אחת המנות האהובות מילדותי – קנלוני גבינות ברוטב גבינות, מנה שונה לחלוטין [מהקנלוני האיטלקי](/food/pasta/2009-02-27/ty-article/0000017f-dc34-d856-a37f-fdf4caf40000) הממוצע שכולו סמוק מרוטב עגבניות. 

זה התחיל בניסיון לשלב הרבה יותר מדי דרישות מטעם הוריהם של שלושה ילדים שהתארחו כאן ולכי תצאי מזה – רשימות, טבלאות הצלבות והופה – נותרנו עם לחם צר ומים לחץ. בקיצור, אחרי שכולם אכלו ואולי שבעו הגיע תור הילדים שלי להיות רעבים, בשארית הכוחות ומה שנותר במקרר לא נותר לי אלא קנלוני גבינות. 

תוך שעה נמלא הבית ריחות וגרגורים והכל חוסל בתוספת סלט ירקות. הבעיה היחידה היתה שיום למחרת כבר לכולם התחשק שוב. אני מוצאת את זה מחמיא. כך או אחרת אפשר למתן את כמות הגבינות אם מחליפים את השמנת בתבנית וגם את הבשמל ברוטב עגבניות. אפשר בהחלט להוסיף למילוי תרד ואז יש לקצץ מעט בגבינות אם משתמשים בחצי חבילה תרד קפוא, משתמשים רק ב-500 גרם ריקוטה או ב-300 גרם גבינה ו-200 מ"ל שמנת חמוצה. בכלל אפשר לשחק עם הבסיס של קנלוני, גם בולונז עובד איתו מצוין. 

**קנלוני גבינה (4-5 מנות)** 

**מה?** 

חבילת קנלוני (500 גרם) 

700 גרם ריקוטה או 500 גרם גבינה לבנה 9% +200 מ"ל שמנת חמוצה 

1 ביצה 

מלח 

שמנת לבישול 8% 

חופן עלי בזיליקום קצוצים (לא במתכון שלנו כי אני אלרגית) 

**לרוטב בשמל:** 

50 גרם חמאה 

2 כפות (30 גרם) קמח 

1 כוס חלב 

מלח 

**לזרות מלמעלה:** 

100 גרם פרמזן מגורדת 

100 גרם מוצרלה 

**איך?** 

עקרונית יש אנשים שנשבעים בקנלוני ללא בישול מוקדם, אני חייבת לומר שאני לא מחסידי השיטה ואני מעדיפה לבשל את הקנלוני לפי הוראות יצרן. 

מסננים את הקנלוני המוכן ומניחים מעט להתקרר. 

בינתיים בקערה מערבבים היטב את כל חומרי המילוי. 

**לרוטב בשמל:** 

ממיסים את החמאה על אש נמוכה וכשהיא נמסה מוסיפים שתי כפות קמח תוך כדי ערבוב. כאשר הקמח והחמאה המומסת התאחדו מוסיפים תוך ערבוב ובזרזיף איטי כוס חלב קר ומערבבים עד שהרוטב מסמיך. מסירים מהאש ומוסיפים מלח. 

**הרכבה:** 

מחממים תנור ל-200 מעלות. 

מוזגים שמנת לבישול לתוך תבנית פיירקס מלבנית. 

ממלאים את הקנלוני בתערובת הגבינה (אבל הקפידו בבקשה לא לפוצץ את הקנלוני בתערובת) ומניחים כל גליל ממולא בתבנית. אחרי שמסיימים שכבה ראשונה פשוט מניחים את שכבת הקנלוני החדשה מעליה. 

יוצקים את הבשמל באופן אחיד על שכבת הקנלוני העליונה, זורים את הגבינות מעל ומכניסים לתנור ל-45 דקות או עד שהשכבה העליונה משחימה מעט. 

מניחים לקנלוני כ-5 עד 10 דקות להצטנן מעט ומגישים.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)