---
date: 2020-12-22 11:06:00+02:00
description: ???
source: https://www.haaretz.co.il/family/homeschooling/2020-12-22/ty-article/.premium/0000017f-f8fe-d887-a7ff-f8fee7de0000
tags: חינוך
title: הילד צייר על הקיר? שפך על הרצפה? תחשבו טוב טוב לפני שאתם מגיבים
---

אנחנו אוהבים את האמרה "חנוך לנער על פי דרכו", אבל בפועל היא לא יותר מסיסמה במרבית המקרים. הרעיון העומד מאחוריה הוא לסייע לילד לפתח את אופיו הייחודי, לתת לכישרונותיו להתבטא ולהשתכלל ולהעניק לו יסודות תרבותיים משותפים ורחבים. כלומר, חינוך הוא לא רק כלי להרחבת הדעת על בסיס היצירה האנושית לדורותיה, אלא גם לחיזוק האלמנטים החיוביים בטבע האדם ויצירת בני אדם חיוביים ואזרחים דמוקרטיים משתתפים. זהו תפקיד שהוא לא רק של המערכת, הוא גם שלנו - ההורים.

אי אפשר לצפות מילדים להתחנך כמו שאנחנו רוצים, בתוך עולם ששולח מסרים סותרים. ילדים לומדים קודם כל מן הדוגמאות שהם רואים לנגד עיניהם ומתוך מסקנות שהם מסיקים מהתבוננות בעולם או מהתנסות. ההשפעה שלנו עליהם מכרעת, וככזאת, עלינו לבחון גם את עצמנו, ההורים.

מערכת החינוך פועלת מתוך דפוס פעולה סמכותני, אבל לא פעם גם אנחנו. נקח לדוגמה פעוט ששבר כוס, או שפך חלב על הרצפה, או צייר על קירות - אם התגובה שלנו תהיה עצבנית, כועסת, תתמקד באשמה, בקושי שלנו ובהוצאת קיטור - הלקח הראשון שילד ילמד מסיטואציה כזו היא שכשמישהו מעצבן אותו מותר לו לצעוק. אם הוא יצעק או יתעצבן בפעם הבאה שמישהו ישבור לו, או ייקח לו צעצוע, זה בעיקר מפני שהוא הבין מאיתנו שזה בסדר, במקרים מסוימים, לנהוג כך. אם נדרוש מהילד שיכיר בטעות דרכיו ויתנצל - בלי לשים לב הכנסנו אותו לדיסוננס. מנקודת מבטו לא יהיה בזה לעולם היגיון שלמבוגרים מותר להתעצבן, אבל לו אסור והוא צריך להפגין איפוק.

הדרך להצליח בחינוך, עוברת בחינוך שמיישם את העקרונות אותם הוא רוצה להנחיל גם בבית ולא רק במערכת. ההנחה הראשונית שיש לאמץ - וזה לא פשוט כי היא המנוגדת לצורה שהתחנכנו בה, אבל טבעית כשחושבים על זה - היא שמקור החינוך אינו בסמכות שניתנת לנו, אלא באחריות שמוטלת עלינו; איך אנחנו מחנכים, איך אנחנו מגיבים, איזו נקודת מבט אנו נותנים להם. אם זו אמפתיה לזולת גם כאשר הם חוטפים לראשונה מכה בגן, כשהתגובה היא לא רק הזדהות עם הילד, למשל באמצעות משפט כמו "זה בטח כאב וגם העליב", אלא גם דרך התייחסות לצד "התוקף" בחמלה, למשל "זה מעשה מאוד כועס להרביץ למישהו, למה אתה חושב שהוא הרביץ?", או אולי להציע דרך להושיט יד לצד הפוגע ולו רק כדי להפנים את חשיבות הסליחה.

אם נפעיל חשיבה ביקורתית, הם ילמדו לעשות זאת בעצמם. למשל כאשר ילד מגיב בשלילה לבקשה שלנו, אם נחזיר כתשובה "תעשה כי אני אמרתי", אנחנו לא מעודדים חשיבה, אלא ציות, גם אם הוא יותר נוח לנו. או אם ניקח לדוגמה אפליקציה כמו טיק-טוק, אם החלטנו (ובצדק) שהצאצאים לא יורידו אותה, לא מסתפקים ב"לא", אלא גם מסבירים מדוע לא ונותנים נימוקים כדי שהילד יבין את משמעות ה"לא" שאינו שרירותי אלא סומך על שיקול הדעת, ההבנה ושיתוף הפעולה. התוצאה היא אולי אותה תוצאה ברמת האפליקציה, אבל המסקנות של הילד מהסיטואציה יהיו שונות להפליא.

חינוך הוא יותר בגדר "רפואה מונעת", אחרי שהשתרשו צורות חשיבה והתנהגות קשה יותר, או נדרשת יותר אנרגיה, כדי לתקן אותן. כאשר אנחנו ביומיום פועלים מתוך שיקול דעת, באופן הוגן, מתוך רצון לפתור בעיות ולמנוע עימות, נוהגים בכבוד, מתוך אחריות ושליטה עצמית; אם אנחנו מדברים איתם על סיטואציות לא פשוטות, או כאשר אנחנו בעצמנו פועלים לא טוב, כאשר אנחנו מיישמים את כל אלה, גם ביומיום ובוודאי מול הילדים - אנחנו מעניקים להם את הבסיס לחינוך הומני, לשינוי וליצירת בני אדם טובים יותר. זה לא סתם שחינוך מתחיל מהבית, הוא מתחיל ספציפית בהורים.

*מוזמנים לשלוח שאלות ונושאים לדיון למייל [LegadelBabait@gmail.com](mailto:LegadelBabait@gmail.com)*

לחצו על הפעמון לעדכונים בנושא:
------------------------------

* [חינוך](https://www.themarker.com/ty-tag/0000017f-da2f-d494-a17f-de2f87270000)
* [הורות](/ty-tag/parenthood-0000017f-da26-d938-a17f-fe2ebef50000)