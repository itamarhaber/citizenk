---
date: 2020-04-24 08:00:00+03:00
description: ???
source: https://www.haaretz.co.il/blogs/karenhaber/2020-04-24/ty-article/0000017f-f89e-d887-a7ff-f8fe59a20000
tags: דעות
title: בלי מעמד חוקי, לאופוזיציה אין תוקף
---

אופוזיציה פרלמנטרית היא חלק בלתי נפרד מהחבילה הדמוקרטית. לא ניתן להמעיט בחשיבותה. בקיומה היא מציעה חלופה שלטונית, מייצגת עמדות השונות מאלה של השלטון ומחזקת את הפלורליזם וחופש הביטוי. תפקידה לבקר את השלטון, לסייע בריסון כוחו של הרוב, ואפילו לתמרץ את הממשלה לפעולה. 

במאמרו "הממשלה והצד שכנגד" מ-1949 כתב מנחם בגין: "לא פחות משדרושה למדינה ממשלה יציבה - דרושה לה אופוזיציה חזקה. אין לזהות את הממשלה עם השלטון. הממשלה היא חלק של שלטון העם והצד שכנגד הוא חלקו השני. שונים הם התפקידים המעשיים של שני חלקי השלטון, אך ערכם בבניין הממלכתי - שווה. בפשטות: כל מקום שאין שם אופוזיציה - מת החופש". 

"הפרדת רשויות" היא מושג מטעה מאוד למערכת שלמעשה מאפשרת גם עצמאות וחופש פעולה של שלוש רשויות (מחוקקת, מבצעת ושופטת) וגם מחייבת קשר בין כל המערכות - לכדי נקודת איזון רגישה, המבוססת כולה על ההבנה שהמערכת חייבת "איזונים ובלמים" כדי לשמור על שלטון חוק המכבד את זכויות האזרחים. אי אפשר להשטיח את הרעיון הדמוקרטי לתהליכים וסיסמאות, דמוקרטיה מרוקנת מתוכן לא תהיה חזקה ומבוססת מספיק כדי להבטיח את עקרונותיה. 

 עברו לתצוגת גלריהעפר שלח בהפגנת הדגלים השחורים מול הכנסת. לפקח על פעילות הממשלהצילום: אוהד צויגנברגדמוקרטיה מושתת על החלפת רעיונות ועימות מתמשך בין השקפות מתחרות. כך מגולם רעיון הפלורליזם והחירות. לפי ג'ון סטיוארט מיל ערכים אלה הם הדרך לממש את מהותו התבונית של האדם. זאת אומרת שמדינה דמוקרטית אינה נמדדת רק ביכולת לבחור ולהיבחר, אלא גם ביכולתו של בית הנבחרים לעבוד. הפרלמנט לא אמור להיות חותמת גומי ממשלתית. תפקידו אינו הרוב הקואליציוני, אלא לייצג עמדות שונות ולפקח על פעילות הממשלה. 

ברגע שהרוב בפרלמנט הופך לחותמת גומי, אנחנו מקבלים מראית עין של דמוקרטיה וגם תוכן אחר. מה שבנימין נתניהו מנסה לעשות כבר עשור זה להחזיק את כל המפתחות השלטוניים בידיו. הוא מקצץ באופן שיטתי בכוחן היחסי של הרשות המחוקקת והשופטת ביחס לרשות המבצעת, תוך הפרה בוטה של מערכת האיזונים והבלמים. את המפתח האחרון העניק לו יו"ר כחול-לבן, בני גנץ, עם [חתימת ההסכם הקואליציוני](/news/politi/2020-04-21/ty-article/0000017f-f427-d887-a7ff-fce79e000000). זהו הסכם עוקף דמוקרטיה גם אם גנץ ימשיך להסביר שהוא נעשה [למען חיזוק הדמוקרטיה](/news/elections/2020-04-21/ty-article/0000017f-e1b1-d9aa-afff-f9f9590e0000). 

בשנות כהונתו הפך נתניהו את האופוזיציה ללא לגיטימית, כאילו לא היה עניינה של דמוקרטיה גם חילופי שלטון. אופוזיציה חלשה היא בשורה לא טובה לדמוקרטיה. לא רק הלגיטימיות שלה חשובה, אלא גם החופש שלה לפקח ולרסן את כוחו של הרוב. העובדה שהשלטון בישראל לא מוחלף מעידה על כישלון האופוזיציה להעמיד חלופה. באופן אירוני, דווקא ברגע שבו נתניהו העניק לאופוזיציה סולם מצוין למצב את עצמה כתחליף לשלטונו, היא כשלה בדרך. את הנכות האופוזיציונית הזו מנצל נתניהו לטובתו. 

כוחה של האופוזיציה הפרלמנטרית צריך לבוא לידי ביטוי בוועדות הכנסת, בהצעות חוק פרטיות, שאילתות, הצעות לסדר היום וכמובן הצעות אי אמון. השימוש בכלים האלה מוגבל בישראל, בה תפקיד האופוזיציה אינו מוגדר בחוק באופן מפורש למעט מעמד ראש האופוזיציה. בנוסף, כל עבודת הכנסת, וממילא גם זו של האופוזיציה, הוגבלה בשנים האחרונות והעוקץ הוצא ממנה. הוועדות, שהרכבן מושפע ממבנה הקואליציה, הוגבלו עוד יותר ואינן מקבילות למשרדים שעליהן הן אמורות לפקח; כל הצעת חוק עוברת דרך הפילטר של ועדת שרים לחקיקה, למרות שסיכוייה של הצעת חוק פרטית לעבור גם ככה נמוכים; אין התייחסות רצינית לשאילתות ועוד. 

לא רק גודלה של האופוזיציה משפיע על יכולתה להיות יעילה. ככל שהאופוזיציה מקוטבת יותר - יכולתה לפעול נגד הממשלה פוחתת והולכת. האתגרים של האופוזיציה גם ככה גדולים, יכולת ההשפעה שלה נמוכה והיא סובלת ברובה מדה-לגיטימציה. אופוזיציה חלשה, המסוכסכת בתוכה, מקטינה עוד יותר את היכולת לפקח על הממשלה ובטח שאינה יכולה להציג עצמה כחלופה שלטונית. עם זאת, האופוזיציה היא תמיד מיעוט שעומד מול רוב. ולכן, הניסיון להפוך אותה לחסרת משקל הוא יותר ממסוכן. 

האופוזיציה בישראל צריכה חיזוק בדמות עיגון תפקידה במסגרת חוקית ושמירת הזכויות היסודיות לה מתוקף תפקידה. יש לקבוע בין היתר ייצוג הולם בוועדות, להרחיב את היכולת של האופוזיציה להשפיע על סדר היום, לחזק את הפיקוח על הממשלה, על מינוי לתפקידים ייצוגיים בכנסת ועוד. בלי חיזוק חוקי של מעמד האופוזיציה בישראל - לא יהיה לה תוקף. ובלי אופוזיציה - עצם המשטר הדמוקרטי בישראל מוטל בספק. מי שמשתף פעולה עם השתקת הביקורת על הממשלה בחסות משבר הקורונה, חותם על תעודת הפטירה של הדמוקרטיה בישראל.