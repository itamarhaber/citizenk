---
date: 2022-05-04 11:06:00+03:00
description: ???
source: https://www.haaretz.co.il/blogs/karenhaber/2022-05-04/ty-article/00000180-9e4d-d9b4-a7da-bf6dde680000
tags: דעות
title: יום זיכרון שכולו מגויס
---

יום הזיכרון לחללי צה"ל וחללי פעולות האיבה חוטא לשמו שכן אין מדובר בהתייחדות עם כל הזיכרונות, אלא רק עם הזיכרון הרצוי. זה שמקדש את המדינה והאדמה יותר מאשר את החיים. העניין הוא שכל עוד הזיכרון הלאומי והפרטי מגויסים, אין מקום לסוגים שונים של זיכרון, ובעיקר לא לאלה שסודקים את הפטריוטיות שמקדשת את המוות. 

המילים הכמעט ידועות מראש שנאמרות בטקסים קוראות לאחדות ומאדירות את המוות, אך לא יכולות להסתיר את מלחמות הברירה המיותרות, את פחד המוות, את ריח האש, את אלה שנטלו את חייהם, את אלה שחייהם חוסים בצל המוות שכמעט ידעו בשדה הקרב, את אלה שמתו בשל חוסר אחריות של מפקדיהם. הן גם לא יכולות להסתיר את היעדר האחדות, [הקרעים המהותיים שקורעים את החברה לגזרים](/news/politics/2022-05-04/ty-article/.premium/00000180-9e49-d527-ab95-df5f49c30000), את האפליה האזרחית שמדירה את כלל האזרחים מ"אנחנו" ישראלי משותף. 

יום הזיכרון, וכמוהו גם יום העצמאות, אינם מאפשרים זיכרון קולקטיבי משום שהקולקטיב הוא יהודי וציוני בהגדרה מאוד צרה. עד כדי כך צרה, שאין בהם מקום ללא מעט סוגים של ישראלים - ערבים, משפחות שכולות שרוצות לבנות מקום לחיות בו ולא רק למות בו, ארגוני זכויות אדם, בני אדם שמאמינים בשוויון, אנשים שלא שירתו בצבא. הקול שלהם נדרש להשתתק בשם "האחדות", למרות שאין כזו וגם לא צריכה להיות – זו בדיוק המשמעות של פלורליזם. 

הקריאה של נשיא המדינה, יצחק הרצוג, [בטקס הממלכתי בכותל](/news/education/2022-05-03/ty-article/00000180-989e-d128-afc4-bfbec44e0000) ("בין המצבות, דממה. דממה שדורשת מאיתנו למלא יחד את צוואתם האחת – תקומת ישראל. בניין ישראל. מאוחדים, מלוכדים, ערבים זה לזה") מנכיחה את כל מה שאנחנו מנסים להתעלם ממנו כל יום. המדינה תמיד יהודית יותר מכל הגדרה אחרת. "צוואת הנופלים", בהנחה שיש כזו, צריכה להיות מכוונת לחיים ולשלום ולשבירת מעגל השכול משני הצדדים, אך היא לא. 

עיצוב הזיכרון הישראלי בנוסח יפי הבלורית והתואר הוא עיצוב סלקטיבי. מטרתו לפרוט על נימים פטריוטיים יהודים ולגדל דורות של ילדים שמקריאים את "מגש הכסף" בטקסי בית ספר. חלק מאותם ילדים יהפכו לעוד שם ברשימה ארוכה בקיר הנופלים מבלי להבין שעל מגש הכסף מוגש בשר תותחים. הזיכרון הזה, שמגויס כולו לטובת פטריוטיות חסרת ביקורת, נועד לחזק זהות ברורה שכהרגלה מתיישבת עם ההגדרה "יהודית", אך אינה עומדת בקריטריון הדמוקרטי. 

הזיכרון הזה כל-כך לא משותף ולאומי עד שכל קבוצה צריכה להנכיח את עצמה בשיח. אלא ששכול, מבלי לגרוע מהכאב הנורא שהוא מביא עמו, אינו מדד לאזרחות או נאמנות, הוא רק מחיר כבד מאוד שעדיף שלא ייגבה שוב. בחברה המיליטריסטית שנוצרה פה, אנשים נמדדים בשירותם הצבאי ובקרבתם לשכול. זה מזין זהויות לאומיות שלנצח יכוונו לכונן זיכרון מבדיל. אלא ששכול אינו מבדיל וכמוהו גם הזיכרון. 

מתוך האמונה במדינת ישראל, עליה הכריז דוד בן-גוריון לפני 74 שנה, זו המתיימרת שלא להבחין בין אזרחיה למרות היותה ביתו הלאומי של העם היהודי, הגיע הזמן להפסיק להאמין במילים נשגבות ולהתחיל להסתכל למציאות בעיניים. מתוך ההכרה בחשיבות הזיכרון, עלינו להכיר בכל סוגי הזיכרון, גם זה של האזרחים הפלסטינים בתוך הקו הירוק ושל הפלסטינים נטולי זכויות האדם בשטחים, שעבורם העצמאות הישראלית היא נקודת שבר לאומית שהביאה לגירוש, פליטות ושכול. 

מתוך ההכרה בכאב השכול, אנחנו מחויבים להבין את כל סוגיו. מתוך ההכרה באובדן החיים הנוראי, אנחנו אמורים להיות מחויבים לחיים, ומכאן גם לשלום. במקום בו האדמה רוויית דם, הגיע הזמן להפסיק להשקות אותה ולהפוך את זכר המתים כולם לצוואת חיים.

לחצו על הפעמון לעדכונים בנושא:
------------------------------

* [יום העצמאות](/ty-tag/independence-0000017f-da56-d718-a5ff-fad6d02e0000)