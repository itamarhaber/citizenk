---
date: 2022-05-26 10:21:00+03:00
description: ???
source: https://www.haaretz.co.il/blogs/karenhaber/2022-05-26/ty-article/00000180-ff6d-d323-afbc-ffff9f860000
tags: דעות
title: זו לא טהרנות לדרוש ממרצ עמוד שדרה
---

הכניסה של מרצ לקואליציה נראית עבור לא מעט ממצביעיה כמעשה אחראי ופרגמטי שהביא להצלת המדינה מעוד בחירות ומקואליציית ימין כהניסטי בהנהגת נתניהו, הנאשם בשחיתות. רובם אף מאמינים ששותפות כמעט בלתי אפשרית זו מסמלת את הדרך להחלמה, שם קוד מקובל שמרמז שהאיום על הדמוקרטיה הוסר. זו ראייה מעט צרה של המציאות, שלא לוקחת בחשבון את כל התוצאות של המהלך הזה, קצת בגדר אנשים שמתפעלים מעצירת פתע של צונאמי מתקרב ומרוב התרגשות לא רואים את השריפה שמכלה את העיר מאחוריהם ומאיימת לשרוף אותם חיים.

האיום של נתניהו אולי הוסר, אבל הוא בעיקר מהותי ליהודים שבינינו. עבור החברה הערבית בישראל אין הרבה שינוי - האפליה אותה אפליה, הסנטימנט הציבורי אפילו יותר לאומני ולהבות ההסתה עדיין מלחכות את הפוליטיקה הישראלית מדי יום ביומו ולראייה סערת הזועביז העכשווית. בעצם לדבר על דמוקרטיה כשבפועל יש אזרחים, אזרחים שפחות ובני אדם נטולי זכויות זה קצת לעג לרש, אבל הפעם בתוספת הלגיטימציה של מרצ שהצטרפה לאחיזת העיניים הישראלית שכך נראית דמוקרטיה. 

אין ספק ששלטון נתניהו באמצעות קואליציית בן-גביר וסמוטריץ' נשמע לרבים בציבור היהודי המתון כמופע אימים, אבל זה משום שאנחנו נותנים לדמיון להשתולל. בפועל, אם נעצור לרגע של כנות אין הבדל מהותי בין עמדותיהם המוצהרות של בנט ושקד עת כיהנו בממשלות נתניהו האחרונות (ותכלס גם עכשיו), לעמדותיהם של סמוטריץ' ובן-גביר, אלה הבדלים סמנטיים. גם אין הרבה הבדל מבחינת מדיניות בין מדיניותו של נתניהו וזו של הממשלה הנוכחית, למעשה בקריטריונים רבים היא ימנית הרבה יותר. זאת אומרת שלהבהיל עם בן-גביר במצב הנוכחי, זה בערך כמו האמרה הידועה של "להבהיל יונה עם יין".

להגן על הממשלה הזו ועל הישארותה של מרצ בקואליציה בשל שותפות תקדימית יהודית-ערבית זה נחמד, אבל בסופו של דבר הממשלה הזו לא עושה מספיק בתחום ובהחלט לא מצמצמת את אי השוויון האזרחי הנוכחי בתוך גבולות הקו הירוק. אמנם אין בוכים על חלב שנשפך, אבל על רע"ם, מרצ והעבודה היה להתנות את הכניסה לקואליציה בחקיקת חוק יסוד השוויון (אותו הוריד השבוע ח"כ רז מסדר יומה של ועדת השרים לחקיקה) או תיקון של חוק הלאום האנטי-דמוקרטי ובכך מוכיחות כי ישראל מתחילה את דרכה לאותה החלמה וכי כל השותפות הקואליציוניות מסכימות לתנאי הדמוקרטי הבסיסי הזה.

אפשר לדבר על חשיבות השותפות היהודית-ערבית בקואליציה רק מעצם היותה, אך אם אין לה הישגים מהותיים, איזה ערך יש לה? שותפות מתחילה בשוויון וממדיניות הקואליציה הנוכחית עולה בבירור שאין שוויון אזרחי, הנכונות לשחק בכללי המשחק האלה היא בסופו של דבר ניצחון הגזענות על הקולות הדמוקרטיים המפלגה, שבמשך שנותיה באופוזיציה לא הפסיקה להילחם על זכויות אדם, התקפלה בעיקר כדי לעשות לביתה – לפעול במקומות חשובים אבל לא אידיאולוגיים וליהנות ממנעמי השלטון אותו לא הצליחה להריח כבר עשורים. עבור מצביעיה יש בכך אולי תחושת הישג, בהתעלם מהעובדה שלא רק שמרצ מכשירה את הכיבוש וחיזוק ההתנחלויות, היא שותפה לממשלה ימנית קיצונית שרואה בערבים בני חסות ולא אזרחים שווים.

ההחלטה להיכנס לקואליציה לא חייבה התערטלות מכל ערך של מרצ וזו האכזבה הגדולה. אין שומע ממרצ כמפלגה בשום עניין כמעט, היא מיישרת קו וזה בהחלט נס רפואי כשמדובר בגוף שהשיל את עמוד השדרה. מרצ יכולה היתה להציב דרישות יחד עם שותפותיה, מרצ יכולה לפעול לשוויון, להרים את קולה בנושאים מהותיים ואפילו להטיח ביקורת בממשלה מתוך הממשלה. השותפות של בנט, סער וליברמן עם הורביץ היא רק משום שלא הייתה להם ברירה, זה היה הרגע היחיד שבו היה למרצ כוח ומרוב התלהבות גם אותו היא פספסה.

להטיח "טהרנות" במי שמבקר משמאל את הממשלה זו הסטה דמגוגית, כמעט שום ביקורת שמגיעה משמאל אינה מתייחסת לערכי שמאל, אלא למושגים דמוקרטיים בסיסיים. אף אחד לא חושב שמרצ בכניסתה לקואליציה יכלה לסיים את הכיבוש ולהביא למזרח תיכון חדש וסוציאליסטי. אבל אם לפחות הייתה עומדת על ערכיה, מדבררת עקרונות דמוקרטיים ומגלה סוג כלשהו של עמוד שדרה, שכולל גם שיתוף פעולה עם המשותפת שנשארה מחוץ לקואליציה, כולם יכלו להרוויח ממשלת בת הכלאיים המוזרה הזו. השאיפה לדמוקרטיה אינה פריבילגיה שמאלנית, היא אמורה להיות מכנה משותף. ההצלחה הכי גדולה של הממשלה הזו היא החשיפה המכוערת של המצב והוא שמרבית הציבור היהודי, גם זה המתכנה שמאל, בעצם בסדר עם דמוקרטיה ליהודים בלבד.