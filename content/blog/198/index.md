---
date: 2020-11-19 14:07:00+02:00
description: ???
source: https://www.haaretz.co.il/food/cookingwithkids/2020-11-19/ty-article/0000017f-f8ee-d044-adff-fbff3dcd0000
tags: בישול
title: 'עוגות וולש: אל תקראו להן פנקייק'
---

השקט שלי בשבת בבוקר מופר בקביעות על ידי המשפט: "בוקר טוב אמא, שבת! כבר אפשר פנקייקס?" כלומר הילד הוא כמו שעון שוויצרי כשזה נוגע לפנקייקים של שבת, רוצה לומר שאפילו בתקופת קורונה הוא עשוי להתבלבל בין כל ימי השבוע, אבל לא בשבת. השעון הביולוגי מסמן – [פנקייקס](/food/10-recipes/2022-09-17/ty-article-magazine/0000017f-f421-d887-a7ff-fce58d2d0000). אז למרות ההכרזה והפתיח, אני מודה: את עוגות וולש האלה שבמתכון הכנתי בראשון כי אצלנו לא שוברים שגרת פנקייקס בשבת. 

עוגות וולש הן בעצם בצק פריך מתוק מתובל ומטוגן עם חמאה על מחבת. בוולש לא תמצאו אותן בלי אוכמניות, צימוקים או פרי יבש אחר, אבל אצלנו בבית אין אהדה לפירות, מיובשים או טריים בתוך בצקים, ולכן הם נעדרים מהצילומים. 

למי שמעדיף בלי פירות מיובשים אני מגישה בזאת את הגרסה לעצלנים שהופכת את הכנת הבצק לעניין של שתים-שלוש דקות. לאלה מכם שרוצים להכין עם הילדים, או לחלופין בוחרים בגרסת הפירות יש גם את המתכון הקלאסי שנעשה ביד וגם הוא לא כזה ארוך ובכל מקרה הוא פשוט במיוחד. 

התוצאה טעימה במיוחד, לא מתוקה מדי וההכנה פשוטה להפליא. בקיצור כיף של ארוחת בוקר והכי קרוב לוולש בעידן קורונה. 

 עברו לתצוגת גלריהעוגות וולשצילום: קרן הבר **עוגות וולש (כ-10 עוגות קטנות בקוטר 7 ס"מ)** 

**מה?** 

כוס וחצי (210 גרם) קמח תופח 

2 כפיות (8 גרם) אבקת אפייה [זו לא טעות, אם משתמשים בקמח לבן רב תכליתי, מוסיפים 3.5 כפיות (14 גרם) אבקת אפייה] 

100 גרם חמאה ללא מלח קרה וחתוכה לקוביות 

1/2 כוס (100 גרם) סוכר 

1/2 כפית תערובת קינמון ואגוז מוסקט 

חופן צימוקים שהושרו לפחות 10 דקות בכף מים חמים וכף שרי (או אוכמניות טריות, או פרי יבש אחר) – מסורתי, אבל זה באמת לא חובה 

1 ביצה גודל L 

2 כפות חלב 

1/2 כפית תמצית וניל 

חמאה לטיגון 

**אפשרויות הגשה:** 

סוכר לבן – לטבול משני הצדדים מיד כשמוציאים מהמחבת 

אבקת סוכר, ריבה וקצפת 

 עברו לתצוגת גלריהעוגות וולשצילום: קרן הבר**איך?** 

אם לא מכינים עם פירות יבשים אז את כל הבצק הכי נוח להכין במעבד מזון כמו בצק פריך פשוט: 

מכניסים למעבד את המזון את הקמח, אבקת האפייה, התבלינים והחמאה ומעבדים בפולסים לקבלת מרקם של פירורים. מוסיפים את הסוכר ומעבדים ב-2-3 פולסים. 

בקערה קטנה טורפים את הביצה, הווניל והחלב ומוסיפים לתערובת החומרים היבשים. מעבדים יחד במהירות בינונית עד שמתקבל כדור בצק. 

אם רוצים לקחת את הזמן עם הילדים וגם להוסיף פירות יבשים כמו שוולשים אמיתיים אוכלים: 

לקערה יבשה מכניסים את הקמח, אבקת האפייה, והחמאה ומפוררים באצבעות עד לקבלת תערובת במרקם פירורי. מוסיפים את התבלינים ואת הפירות המיובשים או האוכמניות ומערבבים. 

בקערה קטנה טורפים את הביצה, הווניל והחלב ומוסיפים לתערובת החומרים היבשים. ממשיכים ללוש יחד ביד עד ליצירת בצק גמיש. 

**ההמשך משותף:** 

מניחים את הבצק על נייר אפייה מקומח מעט, מקמחים מעל ומניחים עוד נייר אפייה. מרדדים את הבצק בין שני ניירות האפייה עד לקבלת בצק דק בעובי של כחצי ס"מ. 

בעזרת קורץ עוגיות עגול בקוטר של כ-7 ס"מ קורצים עיגולים. מניחים את עיגולי הבצק על צלחת יבשה. את הבצק שנותר אוספים מחדש ומרדים ושוב קורצים, כך עד שנגמר הבצק. 

אפשר לטגן מיד במעט חמאה כ-3 דקות מכל צד על אש בינונית ולא גבוהה מדי, כדי שגם חלקן הפנימי ייעשה כראוי. אפשר לכסות בניילון נצמד עד 48 שעות ולטגן כשרוצים. העוגיות יחזיקו מעמד כשבוע בכלי סגור, אבל הכי טעים לאכול אותן חמות. אגב, אם הן התקררו בהחלט ניתן להכניס אותן לטוסטר קופץ והן מקבלות קראנצ'יות חביבה. 

ניתן להגיש אותן טבולות בסוכר (פשוט מיד אחרי הטיגון מעבירים אותן לצלחת סוכר ומצפים משני הצדדים). אפשר גם לזרות אבקת סוכר, להוסיף ריבה וקצפת וכמובן לא לוותר על תה שחור חזק בצד – טוב זו לא חובה.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)