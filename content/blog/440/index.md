---
date: 2018-08-29 12:53:00+03:00
description: ???
source: https://www.haaretz.co.il/food/cookingwithkids/2018-08-29/ty-article/0000017f-f8bf-d47e-a37f-f9bfe4410000
tags: בישול
title: 'אין כמו בבית: מתכון להום פרייז כמו שלא טעמתם באף מסעדה'
---

מכל התוספות שבעולם, אין תוספת אהובה יותר בביתנו מתפוחי אדמה. מטוגנים, מבושלים, אפויים, כל צורה מקובלת על הצאצאים. זו הסיבה שבקופסת המתכונים שלי, ספריית המסמכים היחידה שאינה ממוחשבת בבית, בחלק המוקדש לתוספות - כמעט כל הכרטיסיות הן של מתכוני תפוחי אדמה מכל עדה ומכל מקום בעולם כמעט.

הום פרייז היא אחת המנות הכי אמריקאיות שיש, אין דיינר אמריקאי שמכבד את עצמו שלא מגיש הום פרייז ובוודאי לארוחת הבוקר. ביצים, בייקון והום פרייז הם המרכיבים של ארוחת הבוקר הפופולרית ביותר בארה"ב, בטח בחוף המזרחי. אבל הם גם תוספת נהדרת בערך לכל מנה ובכל ארוחה. יש המון דרכי הכנה להום פרייז, אבל המושג מתייחס לתפוחי אדמה חתוכים, עם או בלי קליפה, לרוב מבושלים לפני אפייה בתנור או טיגון על מחבת לפני ההגשה. הטוויסט המתוק לא ממש נפוץ בארה"ב, אני לפחות מעולם לא טעמתי הום פרייז מתוקים חוץ מאשר בישראל, אבל אין ספק שזה טעים. אם רוצים להכין אותם לא מתוקים, פשוט מוותרים על הכנת הקרמל ורק ממיסים את החמאה ושופכים אותה מעל.

דווקא לקראת ראש השנה המנה המתוקה מתאימה מצוין למי שרוצה מנות מתוקות בתפריט להתחלה מתוקה של השנה החדשה.

**הום פרייז (6 מנות גדולות)**

 עברו לתצוגת גלריההום פרייז, חלק בלתי נפרד מארוחת הבוקר הפופולרית ביותר בארצות הבריתצילום: קרן הבר**מה?**

7 תפוחי אדמה בינוניים

1 בצל בינוני קצוץ דק

5 שיני שום כתושות (אפשר להחליף בכפית אבקת שום)

3 כפות סוכר

1/4 כוס מים

100 גרם חמאה

צ'ילי אדום מיובש (לפי הטעם)

כפית פפריקה

מלח ופלפל

**איך?**

בישול תפוחי האדמה: יש כל מיני גישות לנושא בישול תפוחי האדמה להום פרייז, שתי המוצלחות ביותר מעניקות תוצאות קצת שונות:

הראשונה: שוטפים את תפוחי האדמה היטב וחותכים אותם לקוביות יחד עם הקליפה, מכניסים לסיר עם מים מומלחים, מביאים לרתיחה, מנמיכים את האש, מבשלים כעשר דקות ומסננים את תפוחי האדמה מהמים.

השנייה: שוטפים את תפוחי האדמה ומבשלים אותם שלמים בקליפתם במים מומלחים, מביאים לרתיחה, מנמיכים את האש ומבשלים כ-25 דקות. אם רוצים מקלפים את תפוחי האדמה (למשל במקרה של הילדים שלי) וחותכים לקוביות.

עד שתפוחי האדמה נעשים, מטגנים את הבצל במעט שמן על מחבת על אש בינונית עד שהוא נעשה זהוב ומוסיפים את השום, מטגנים עוד כשתי דקות ומורידים מהאש.

מחממים תנור ל-180 מעלות.

 עברו לתצוגת גלריהביום חולין וגם ביום חג, הום פרייזצילום: קרן הבר**לרוטב הקרמל:**

לסיר קטן שופכים את הסוכר והמים ומרתיחים על אש בינונית-גבוהה תוך כדי ערבוב עד שהצבע של המים נעשה חום בהיר-קרמל ומסירים מהאש. מוסיפים את החמאה וממיסים אותה לתוך הקרמל בזהירות ואז מוסיפים גם את הצ'ילי והפפריקה ומערבבים לרוטב אחיד.

**הרכבה:**

מפזרים את תפוחי האדמה בתבנית משומנת, מוסיפים את הבצל והשום ומערבבים.

שופכים את הרוטב מעל ומוסיפים את המלח והפלפל.

מערבבים היטב ומכניסים לתנור ל-40 דקות, עד שתפוחי האדמה משחימים, אבל אפשר גם פחות – תלוי במידת העשיה האהובה עליכם. מוציאים מהתנור ומגישים מיד.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)