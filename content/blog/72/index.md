---
date: 2021-10-07 10:52:00+03:00
description: ???
source: https://www.haaretz.co.il/blogs/karenhaber/2021-10-07/ty-article/0000017f-f8a5-d044-adff-fbfde8de0000
tags: דעות
title: מהי עיתונאות מול המצפון היהודי
---

אחת ההצלחות הלא-מדוברות של הכיבוש היא העיוורון הישראלי בכל הנוגע לחלק הישראלי בסכסוך. התגובה הישראלית האוטומטית לכל זוועה מזוועות הכיבוש שעולה לכותרות (ורובן עוברות מתחת לרדאר) ניתנת לסיכום ב"הייתם צריכים לראות מה עשו הפלסטינים קודם". זה לא מפתיע ש-54 שנות כיבוש הפכו אותנו למומחי הכחשה. מנגנוני הדיכוי עוברים פרסונליזציה וכבר לא צריך שהממסד יורה את הדרך – אנחנו כבר יודעים לבד. 

ניקח לדוגמה את ההתייחסות [להתקפה של עשרות מתנחלים](/news/politics/2021-09-28/ty-article/.premium/0000017f-e7ec-dea7-adff-f7ffff850000) מדרום הר חברון, עת שמחת התורה גדשה לבבות יהודים טהורים, על הכפר הפלסטיני חירבת אל-מופקרה באבנים, מקלות וכל הבא ליד לפני כעשרה ימים. זה נגמר בנזק לבתים ומכוניות, בחמישה פצועים קל ובילד בן שלוש שנפצע בראשו. ויש כמובן את הטראומה הנפשית, שכן זו ממש לא הפעם הראשונה שהכפר הזה סובל מהתנכלויות. השבוע דווחה הגר שיזף ב"הארץ" כי המשטרה חוקרת את [הניסיון לתקוף את האמבולנס](/news/law/2021-10-05/ty-article/.premium/0000017f-db47-d3a5-af7f-fbef876f0000) שפינה את הילד הפלסטיני לבית החולים, ללא הוריו בתחילה, אגב, עד להתערבות ח"כ מוסי רז ממרצ. 

אלה העובדות, והן מכוערות ובלתי ניתנות להצדקה משום בחינה מוסרית. וכפי שקורה בלא מעט מקרים אחרים, גם את ההתקפה בחירבת אל-מופקרה מרבית הציבור אינו יודע להסביר. זהו בדיוק השלב שבו פעילי הימין הקיצוני נכנסים ומתחילים "לחפש מתחת לבלטות" בניסיון למצוא "הצדקות". אחת הטענות האהובות עליהם היא "הייתם צריכים לראות מה היה שם קודם". לרוב זה יגובה ב"זה לא צולם" או "המצלמות לא עבדו" או "מי שמצלם הם אנשי שמאל מגמתיים". 

אלא שהפעם, "ההצדקה" נפלה כפרי בשל לידי הימין הקיצוני, כשכתב "חדשות 12", עופר חדד, קיבל לידיו סרטון שבו טוען קצין ישראלי עלום בפני צעיר פלסטיני שמצולם כשפניו גלויות "הנה הוא... אני ראיתי את זה". במהדורת החדשות כבר דיווח חדד שהצעיר, באסל עדרה, הצית בתים בעת ההתפרעות בכפר. אחר כך עדכן חדד בטוויטר שגם בצה"ל אישרו שקצין הבחין בפלסטיני מצית מבנה ואחר כך טען שהמקום הוצת על-ידי מתנחלים. אפשר להניח שאם עדרה היה נולד יהודי, היה הכתב החרוץ משקיע יותר בהצלבת מידע ובמציאת "העובדות", אבל כנראה שהרצון המושרש להראות שהבעיה היה הפלסטינים מאפיל על כל שיקול. מהי מקצועיות עיתונאית מול הרצון להשקיט את המצפון היהודי? 

בדיקת עובדות קצרה הייתה מגלה שהאש לא התלקחה במבנה אלא בערימת עצים ושלא הייתה שם הצתה אלא שריפה שנגרמה מרימון גז שנזרק ככל הנראה על-ידי חיילים. עדרה היה שם כי הוא צילם, אחר כך גם בא לדווח לחיילים, ואז ככל הנראה גם צולם "הסרטון המרשיע". השקר הספיק בינתיים להקיף את העולם כמה פעמיים לפני שהאמת נעלה נעליים. עדרה סופג איומים על חייו, אך חדד לא מוצא לנכון לפרסם שום התנצלות. כמה נוח להפיל את דעת הקהל הישראלית בפח. הבעיה היא שעם כל נפילה כזו, מידרדרת ישראל עוד קצת במדרון המוסרי החלקלק שבו היא מצויה ושדה הראייה שלה מצטמצם עוד יותר. מול טענת הקצין יש תיעוד וידאו שמוכיח את השקר, אבל עבור הציבור היהודי - הקצין מספיק. עיניו טחו מראות. 

"ישראלים לא קמים כל בוקר במחשבה על הסכסוך", אמר בחודש שעבר נפתלי בנט בהופעתו בפני העצרת הכללית של האו"ם. זה בדיוק מיסוך תודעה שעושה החברה היהודית, במלוא הדרו ומפי ראש הממשלה. טחנות מנגנוני הדיכוי כבר טוחנות לעומק. לכן, [מאמר המערכת של "הארץ"](/opinions/editorial-articles/2021-10-06/ty-article-opinion/.premium/0000017f-db3b-d3ff-a7ff-fbbbdd490000) מאמצע השבוע נכון, אך לוקה בעיוורון חלקי: הבעיה היא לא "אגד" ו"דן" שהחליטו להוריד קמפיין פרסומי נגד אלימות המתנחלים, הבעיה היא כולנו. אנחנו יכולים לטעון שרק המתנחלים אלימים, אבל כל רגע של אלימות וכיבוש הוא עלינו, על כולנו, גם על מי שמרים את קולו בהתנגדות.

לחצו על הפעמון לעדכונים בנושא:
------------------------------

* [התנחלויות](https://www.themarker.com/ty-tag/0000017f-da59-d42c-afff-dffbfa530000)
* [מתנחלים](/ty-tag/0000017f-da32-d718-a5ff-fab63cce0000)
* [פלסטינים](https://www.themarker.com/ty-tag/0000017f-da2d-dea8-a77f-de6fa5fe0000)