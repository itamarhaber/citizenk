---
date: 2021-03-11 09:50:00+02:00
description: ???
source: https://www.haaretz.co.il/blogs/karenhaber/2021-03-11/ty-article/0000017f-f8f0-d460-afff-fbf64a0e0000
tags: דעות
title: למה מרצ הגיעה לנקודה הזו? העיסוק בעבר
---

בטור קודם שלי [טענתי שיש להצביע מרצ](/blogs/karenhaber/2021-03-04/ty-article/0000017f-f8c8-d460-afff-fbee32f50000). אני עומדת מאחורי הקריאה הזו גם 12 יום לפני הבחירות. את מרבית התגובות האישיות שקיבלתי ניתן לסכם בשאלה "למה?" או "למה לא לתת לה למות?" הרי מרצ חוזרת על אותו קמפיין, כולל הפינאלה בגעוואלד, בכל מערכת בחירות מחדש. כמה אפשר למתוח עוד ועוד טוב לבם של בוחריה ואת אמונם שהפעם זה יהיה אחרת? 

אחת הבעיות היא שמרצ נראית כמי שנהנית מפוזיציית העלמה שצועקת לעזרה מראש המגדל הבוער וניצלת ברגע האחרון. אלא שבמקום להפיק את לקחיה היא חוזרת אל המגדל בכל פעם מדש. לכן השאלה היא מה יקרה קודם: האם יימאס לבוחריה או שמרצ תתעשת ותבין שהבעיה היא בה. 

זה מצב די מוזר כשיש ערכים, יש מפלגה ויש בוחרים - ואיכשהו העסק לא מתחבר. על פניו, מרצ אטרקטיבית עבור השמאל הישראלי משום שהיא היחידה שחרתה על דגלה את זכויות האזרחים, משום שהיא פעילה בנושאים חברתיים יותר מכל מפלגה אחרת, מתנגדת לכיבוש, יש בה ייצוג נשי מרשים, שיתוף פעולה ערבי-יהודי ומרבית חברי הכנסת שלה הם פרלמנטרים מצוינים ללא קשר למדמנה שסביבם. 

ובכל זאת, משהו לא עובד וזה לא קשור ליאיר "אני חייל וציוני" גולן, ולחיבוק הגדול שמעניק לו יו"ר המפלגה, ניצן הורוביץ, על חשבון אחרים. למעשה, המשהו הזה אינו קשור לנקודה מסוימת אלא למכלול. מרצ מבקשת מהבייס שלה להיזכר בכל מערכת בחירות מחדש כמה הם טובים יחד, אבל בתווך היא קורצת שוב ושוב לבוחרי מרכז בניסיון לפתות אותם ולא פועלת להרחבת בסיסה האלקטורלי בהתאם לאותו סט ערכים שדיברתי עליו. ואז מגיעות בחירות, ובצד הקריאות ה-SOS, מרצ מנסה להיות אקטיבית - [לקרוץ לקהילת הלהט"ב](/news/elections/2021-03-10/ty-article/.premium/0000017f-def3-d856-a37f-fff3496f0000), לגייס מצביעים ערבים ולהחזיר את מי שעזבו. 

לו מרצ היתה נאמנה לערכיה כל הזמן ופועלת בעקביות למענם, לא היה צורך לעשות שמיניות באוויר. לקהילת הלהט"ב אין שום צורך לקרוץ, בוודאי לא כשהעומד בראש המפלגה נמנה עליה; הפנייה אל הציבור הערבי דווקא כן מחויבת המציאות, אבל אם מרצ היתה פועלת ללא לאות לקידום שותפות יהודית-ערבית רחבה יותר, והיה פלג במרצ שפעל בכיוון הזה וכשל, לא היו נתפסים לה כעת השרירים מרוב מאמץ. בכל הקשור למצביעים שעזבו אותה - מה שיכול לשכנעם לחזור הוא לא עוד הפחדות על נתניהו, שחיתות, כפייה דתית, או לחילופין מותה האפשרי של מרצ, כי אם חשבון נפש. 

לראשי מרצ קשה לראות זאת, אבל שלוש מערכות הבחירות האחרונות הוכיחו שעל מרצ של היום להרבה אנשים אין בעיה לוותר. מה הטעם להציל אותה אם לא מתרחש שום שינוי? צריך להיות מאוד מנותק כדי לא להבין שהבוחרים רוצים קריאות ערכיות וברורות. הקהל של מרצ רוצה בחירות פרקטיות והצהרות הפונות לעבר הרשימה המשותפת, [לא לעבר אביגדור ליברמן](/opinions/2021-03-11/ty-article-opinion/.premium/0000017f-e5f8-d97e-a37f-f7fd2c9b0000) הגזען שדורש נאמנות תמורת אזרחות. 

מי שחוזר להצביע מרצ כדי להציל אותה עוד פעם אחת, רוצה לשמוע הצהרות ברורות על שינוי, פתיחת שורות המפלגה, יותר פעילות שטח, מחויבות לשוויון ובעיקר - זניחת השיח המיותר על הציונות, משום שהציונות, ממש כמו דת או כל הגדרה אישית אחרת, היא עניין אישי שאינו שייך למרחב הציבורי, בטח כשמדובר במפלגה ישראלית. אל תספרו לנו כמה טוב היה, ספרו לנו מה תעשו כדי שמרצ תחזור להיות מפלגה שלא זקוקה לתירוצים או סנטימנטים כדי שיבחרו בה.