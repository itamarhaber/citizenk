---
date: 2019-07-04 10:32:00+03:00
description: ???
source: https://www.haaretz.co.il/food/cookingwithkids/2019-07-04/ty-article/0000017f-f8e6-d044-adff-fbff43d60000
tags: בישול
title: 'משהו קטן ומתוק: פרפה חלבה ברבע שעה'
---

הן היו שתיים ונראה היה שיש להן חשק להוציא אנרגיה אבל בלי לצאת מהמזגן, הצעתי להן לבחור מתכון שנעשה יחד והן לקחו את ההצעה בשתי ידיים. אחרי חצי שעה הונחו בידי מלוא הטנא רעיונות: מאמפנדס ועד למלאבי. שלב הביצוע כלל כמה דרישות שהראשית בהן היתה לנסות לא לצאת לקניות, בכל זאת – חם. סוגיית המצרכים העלתה את רמת הקושי והחל משחק אסוציאציות של קינוחים עד שהוחלט לנסות פרפה חלבה וסורבה פירות מעליו "כדי לאזן ולתת צבע" וזה בדיוק מה שיצא.

לא צריך יותר מרבע שעה הכנה לקינוח הזה, הסבלנות מתבטאת רק בזמן ההקפאה, אבל התוצאה של קינוח עשיר בטעמים, אבל מאוזן (חשוב!), מתוק ואפילו מרשים, למי שחשוב לו. עם הטעמים אפשר לשחק כמובן ואפשר במקום חלבה לעשות פרפה דבש או מייפל באותו האופן ולהגיש עם תחתית קרמל במקום קפה. בקיצור, ברגע שמבינים את הפרנציפ אפשר להתחיל לשחק.

לנערות לא היה את כל היום, בעיקר כי כבר נעשה ערב, אז את הטעימה הראשונה ערכנו בטרם הכל קפא והתייצב, התלהבות רבה נרשמה במבחן הטעימה, למרות שנחתום ועיסה – אתם מכירים את הסוף. ארבע שעות אחרי, שרידי האיפוק נזלו ממני כמו זיעה על הגב באוגוסט, אז עשיתי כמעשה חווה ופיתיתי את הבנזוג לחטוא ביחד (אם תהיתם זה אפילו עובד טוב עם וויסקי). בבוקר הגיעו חברים של קטינא ומן הידועים שלא נודע כי בא אל קרבם, רק ההתלקקויות הסגירו שהתרחשה כאן הכחדת קינוחים. מסתבר שהגיע הזמן לעשות חדש, בפריזר יש אננס.

**פרפה חלבה וסורבה דובדבן ליצ'י (10 מנות אישיות, תבניות מאפינס בנפח 125 מ"ל כל שקע)**

 עברו לתצוגת גלריהצילום: קרן הבר **מה?**

**לפרפה חלבה:**

1 מכל (250 מ"ל) שמנת מתוקה להקצפה (38%)

200 גרם ממרח חלבה, או שפשוט מערבבים בקערה: 100 גרם (חצי כוס) טחינה גולמית, 100 גרם (שליש כוס) דבש

130 גרם (1/3 פחית או 1/3 כוס ועוד כף) חלב מרוכז

1 כף (15 מ"ל) תמצית וניל איכותית

**לסורבה דובדבנים וליצ'י:**

300 גרם דובדבנים מגולענים (אפשר קפואים ואפשר כל פרי רך אחר בעונה כמו מנגו)

6-7 ליצ'י מקולפים ומגורענים (שוב אפשר כל פרי רך אחר שמסתדר בטעמים)

2 כפות (30 מ"ל) קרם דה קסיס (אם עושים סורבה מנגו אפשר מיץ תפוזים במקום)

1 כפית (5 מ"ל) תמצית וניל איכותית (אפשר במקום תמצית קינמון או אניס לפי הטעם)

**איך?**

 עברו לתצוגת גלריהצילום: קרן הבר **לפרפה חלבה:**

לתוך קערת מיקסר מכניסים את השמנת המתוקה להקצפה ומתחילים להקציף/ כשמתחילה להיווצר קצפת מוסיפים את החלב המרוכז, ממרח החלבה ותמצית הווניל ומקציפים עד שהתערובת הומוגנית וחלקה ולא יותר.

מוזגים את הפרפה לתבניות מאפינס או טארטלט בנפח של 125 מ"ל כל אחת, עד ל-3/4 מגובה השקע ומכניסים לפריזר לשעה.

**לסורבה דובדבנים-ליצ'י:**

מכניסים את כל הרכיבים לבלנדר וטוחנים בפולסים.

מוציאים את תבניות המאפינס ומוזגים שכבה דקה של סורבה על הפרפה שבכל שקע.

מכניסים את התבניות חזרה לפריזר ועדיף לתת לקינוחים לילה שלם במקרר אם כי גם 4 שעות במקפיא לפני ההגשה יספיקו.

לפני ההגשה מחלצים את הקינוחים מהתבנית כך שהחלק של הסורבה למטה וניתן לעטר עם רוטב שוקולד, דובדבנים טריים, ליצ'י או כל עיטור אחר שמתחשק.