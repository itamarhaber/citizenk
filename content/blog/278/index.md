---
date: 2020-04-06 08:00:00+03:00
description: ???
source: https://www.haaretz.co.il/blogs/karenhaber/2020-04-06/ty-article/0000017f-f89d-d2d5-a9ff-f89da1ae0000
tags: דעות
title: בלוק הגנת השחיתות של בנט
---

סחיטה פוליטית היא חלק מהפרוטוקול הישראלי הקבוע [למשא ומתן הקואליציוני](/news/politi/2020-04-05/ty-article/.premium/0000017f-e362-d568-ad7f-f36b31100000). זה שנים רבות שאיומים למיניהם מועברים דרך התקשורת. המסר החד והברור ששיגרה ימינה ביום חמישי לבנימין נתניהו אינו שונה בכך. מה שמיוחד באיום של נפתלי בנט וחבריו הוא האמירה המפורשת שאם לא יקבלו את התיקים שהם מבקשים - הם יפרקו את בלוק הימין [ויפעלו לקידום חוקים נגד שחיתות](https://news.walla.co.il/item/3350229). השחיתות מקבלת ביטוי פומבי, ללא שמץ ניסיון להצניע אותה או להשאיר דברים מתחת לרדאר. 

מכירים את האנקטודה על האשה שמסכימה לבלות את הלילה עם גבר שאינה מכירה תמורת סכום כסף נכבד? כשמתברר לה שהסכום קטן משמעותית מכפי שחשבה, היא נעלבת ושואלת את הגבר "איזו אשה אתה חושב שאני?" בתגובה הוא עונה לה: "איזו אשה כבר הבנו, השאלה היא מה המחיר". האנקדוטה הזו אמנם מיוחסת בטעות למחזאי והסופר ג'ורג' ברנרד שו, אבל אם תחליפו את האשה בימינה ואת גובה התשלום בתיקים - והא לכם הקבלה מצוינת. 

ימינה מסתדרת עם שחיתות כל עוד יוצא לה מזה משהו. לא אתפלא אם שליפת "קלף הסיפוח" בידי ראש הממשלה נועדה רק כדי לפייס את בנט, איילת שקד ושות' לתקופה קצרה עד שיזרוק את כחול-לבן. כשימינה מאיימת קבל עם ועדה לקדם חקיקה נגד השחיתות, אפשר להבין בנקל שהיא מגינה על השחיתות כשהיא מסופקת, ולכן זהו מחיר פעוט עבורה לשלם. 

ההתנהלות הזו מסבירה היטב את הדינמיקה הפנים קואליציונית בממשלות נתניהו האחרונות. מי שמתהדר ב"ערכים" מרגיש מספיק נוח לסחוט ראש ממשלה מושחת, הפועל בשם האינטרס האישי שלו. לימינה זה מתאים כי התוצאות שהיא משיגה טובות למתנחלים. צרכיהם משודרגים שוב לראש סדר העדיפויות הלאומי, והאינטרסים של ישראל משונמכים שוב. לפנינו התממשות נבואתו של נתניהו, שהיה הראשון לזהות, על אהוד אולמרט: ראש ממשלה ששקוע עד צוואר בחקירות לא יכול למלא את תפקידו. 

איזה מן איום זה קידום חקיקה נגד שחיתות? ממתי המלחמה בשחיתות היא איום? האין זו חקיקה טריוויאלית שהיא נר לרגליה של כל מפלגה בדמוקרטיה, ללא קשר להשקפתה הפוליטית? שחיתות היא דרך בטוחה להרוס את המדינה ולפורר אותה מבפנים. אי אפשר להתהדר באהבת המדינה כשמוכנים להסכים לשחיתות. או בפרפרזה על דברים שאמר בנט בגל השריפות האחרון ברחבי הארץ, מי שאוהב את ארצו - לא נותן את ידו להשחית אותה. צודק בנט, אך מה זה שחיתות ביחס לאהבת המולדת. 

 עברו לתצוגת גלריהנתניהו ובנט בישיבת בלוק הימין. השחיתות מקבלת ביטוי פומביצילום: אמיל סלמןמה זה אומר אם מפלגה מצהירה שהיא בסדר עם שחיתות כי השביעו את תיאבונה הקואליציוני? זה אומר שכולם יודעים שראש הממשלה מושחת. אין שום צורך להתעלם יותר מהפיל שבחדרו של בנימין נתניהו. הודעת ימינה היא בעצם הצהרה פומבית לפיה המלך הוא עירום ושהיא, כמפלגה, פשוט נוהגת לקבל דמי שתיקה בעניין. אל הבלוק הזה, "בלוק הגנת השחיתות", חברו כעת גם בני גנץ, [עמיר פרץ ואיציק שמולי](/news/politi/2020-03-30/ty-article/.premium/0000017f-db76-db22-a17f-fff77a370000). כולם מושחתים כי כולם קודם כל חוגגים. 

ומה עם הליכוד? "עבור ג'ובים הם מוכנים לחבור לרשימה המשותפת ולשמאל הקיצוני כדי להפיל את ראש הממשלה", היתה תגובתו להודעת ימינה. פרייסלס... השמאל והערבים הם הבעיה, לא חס ושלום ראש הממשלה שמעל באמון שניתן לו וכולם מכסת"חים זאת מתוך האינטרנס הצר שלהם. ברור לכולם שנתניהו מושחת. כל המשרוקיות כבר שרקו, כולל זו של ימינה. מי שתומך בנתניהו מושחת בעצמו, כי ככה זה עם שחיתות - היא משחיתה כל חלקה טובה.