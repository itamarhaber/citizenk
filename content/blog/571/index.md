---
date: 2017-07-06 15:25:00+03:00
description: ???
source: https://www.haaretz.co.il/food/cookingwithkids/2017-07-06/ty-article/0000017f-f8a4-d47e-a37f-f9bc6c490000
tags: בישול
title: אוסובוקו, דווקא בקיץ
---

קיץ זו לא תקופה למאכלים כבדים, אז מה פתאום אוסובוקו עכשיו? כי אם בלאו הכי אנחנו במזגן, אז מה אכפת לנו? ואם הבנזוג אוהב את המנה וההורים שלו באים לאכול, אני לא רואה שום סיבה לא להכין את זה ובלבד שנוריד עוד מעלה במזגן. אתם כמובן יכולים לבחור לגזור ולשמור לחורף. 

במקור הגיע אלינו האוסובוקו (כולם בחולם מלבד ה-ב' שבשורוק) מלומברדיה, אבל המנה הזו הפכה כל כך פופולרית שמרבית האנשים פשוט מייחסים אותה למטבח האיטלקי ובצדק. משמעות המילה אוסובוקו היא עצם חלולה, כיוון שנתחי האוסובוקו הם למעשה שוק בקר או עגל החתוכים לרוחב (3.5- עד 5 ס"מ) כך שהעצם במרכז ומאפשרת לאוהבים מח עצם לאכול גם את זה (ככה על פרוסת לחם רצוי עם מלח גס).

אבל בואו נתחיל עם שבירת מיתוסים – אוסובוקו אינה מנה מסובכת, להפך היא קלה להכנה ולא דורשת תשומת לב מרובה ולראייה זו מנה נפוצה ביותר. אמנם אם מכינים באותו יום גם את ציר הבקר וגם את המנה עצמה זה יכול לקחת זמן, אבל אם ציר הבקר מוכן, זה באמת לא עניין רציני.

ציר בקר עצמו הוא קל להכנה ואם מכינים הרבה ממנו ניתן להקפיא אותו אחרי הסינון ולהקל מאוד על העבודה. ניתן כמובן גם לקנות ציר בקר מוכן, אני אישית מעדיפה להכין בעצמי. באופן מסורתי אוסובוקו עובד נפלא עם ריזוטו (אני מעדיפה ריזוטו זעפרן, או בשמו האיטלקי מילאנז), או פולנטה, וכמובן שגרמולד – תערובת ארומטית נפלאה של פטרוזיליה, שום וגרידת לימון.

 עברו לתצוגת גלריהגם הילדים אוהבים, אוסובוקו עם ריזוטו**אוסובוקו**

**מה?**

6 נתחי אוסובוקו בעובי של כ- 4 ס"מ כל אחד

קמח

שמן זית

2 בצלים גדולים חתוכים לקוביות

2 גזרים חתוכים לקוביות (אפשר גזר אחד ושורש פטרוזיליה אחד)

כרישה פרוסה לפרוסות דקות

6 שיני שום לפחות, פרוסות דק

4 עגבניות קלופות וחתוכות לקוביות (לא חובה)

כוס יין אדום

מלח ופלפל שחור

עלי דפנה

1 כוס ציר בקר

**איך?**

ממליחים את הבשר קלות ומקמחים מכל הכיוונים, מטגנים בשמן זית משני הצדדים להשחמה ומוציאים מהאש. באותו מחבת מטגנים את הבצל עד שיזהיב, מוסיפים את הגזר, הכרישה והשום ומטגנים עוד כמה דקות. מוסיפים את היין ומניחים לאלכוהול להתאדות, מוסיפים את העגבניות ואת ציר הבקר ומחזירים את הבשר. מעבירים הכל לכלי חסין אש ומכניסים לתנור שחומם ל- 180 מעלות למשך שעתיים לפחות.

**גרמולד**

**מה?**

חצי חבילה פטרוזיליה

חצי ראש שום (אני מוסיפה ראש שלם)

גרידת לימון מלימון שלם

**איך?**

מקלפים את השום, ניתן לכתוש אותו, אני מעדיפה לקצץ.

קוצצים את הפטרוזיליה. מוסיפים את השום הקצוץ וקוצצים יחד עד לקבלת תערובת קצוצה כהלכה, מגרדים לימון שלם ומערבבים. מניחים בקערה קטנה, שכל אחד ייקח לעצמו כאוות נפשו.

**ריזוטו זעפרן (מילאנז)**

**מה?**

4 כוסות ציר או מרק צח

1 בצל גדול

75 גרם חמאה

1.5 כוסות ריזוטו

1/2 כוס יין לבן יבש

8-10 רצועות זעפרן

50 גרם חמאה מגוררת

**איך?**

מכניסים את הזעפרן לשליש כוס מים חמים ונותנים לו לנוח בהם.

מרתיחים את הציר/המרק ומשאירים אותו על להבה נמוכה מאוד.

מקלפים וקוצצים את הבצל ומטגנים אותו במעט חמאה בסיר בינוני עד שנעשה שקוף.

שוטפים את הריזוטו ומנקזים את הנוזלים. מוסיפים את הריזוטו לבצל, מוסיפים לבצל ומערבבים יחד כדקה. מוסיפים את היין ונותנים לאלכוהול להתאדות, מערבבים ומוסיפים את מי הזעפרן, מלח ופלפל עד שהנוזלים נספגים, מנמיכים את האש. מכאן מתחיל תהליך שבו מוסיפים בכל פעם חצי כוס מהציר/מרק ובוחשים עד שהם נספגים ומוסיפים שוב עוד חצי כוס, כך עד שהכל נספג ומתקבל ריזוטו רך.

מורידים מהאש ומוסיפים את שארית החמאה והפרמז'ן – מערבבים ומגישים.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)