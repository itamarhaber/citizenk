---
date: 2020-01-09 09:21:00+02:00
description: ???
source: https://www.haaretz.co.il/blogs/karenhaber/2020-01-09/ty-article/0000017f-f8e3-d2d5-a9ff-f8ef98380000
tags: דעות
title: להוציא את האבסורד מחיינו
---

יש משהו מאוד מתסכל בכתיבת טורי דעה בזמן האחרון. טמונים בה אותם חסרונות שיש להטחת הראש בקיר, כולל כאב הראש. דווקא בתקופה בה ידע הוא דבר זמין כפי שלא היה בעבר, ציבור רב מדי מעדיף לוותר על קריאת המציאות ועיבודה באופן עצמאי לטובת צריכת פרשנות מפולטרת ומעובדת עד זרא המגיעה מאנשים שיש להם יותר מדי מה להפסיד. ממש כמו אוכל מעובד שעוקף את מנגנון השובע, המידע המעובד עוקף את מנגנון ההיגיון. אנחנו חיים את האבסורד ולא בטוח שאנחנו נהנים מזה, אבל זורמים.

טיעונים שנשמעים לא נענים לגופם אלא לגופו של הטוען אותם ועם מי הוא מזוהה פוליטית. הכל הפך לימין ושמאל, משל היה כאן מאבק בין בני אור ובני חושך שאין ביניהם דבר מהמשותף. אלא שדמוקרטיה דורשת מכנה רחב הכולל את האמונה במערכת והסכמה על כללי המשחק הבסיסיים. קחו לדוגמא את פרשת "ניגוד האינטרסים" של היועץ המשפטי לכנסת, אייל ינון. הניסיון להדביק לו את הכתם הזה הוא מגוחך, אך הוא חלק מהקמפיין המתוזמר והמתמשך של הליכוד לשבור את האמון בשומרי הסף.

הקמפיין הזה שוחק את אמון הציבור בכל המוסדות הדמוקרטיים שמטרתם להגן על האזרח ולייצר פיקוח על המערכת הפוליטית: מערכת המשפט, התקשורת והפקידות הבכירה. הוא מתנהל בשיטתיות כבר שנים בחסות בנימין נתניהו ומיניוניו ופועל בהתאם להיגיון פנימי המבוסס על רגש במקום על עובדות. תיאוריית ניגוד האינטרסים של ינון נשמעת הגיונית לגמרי למי שרוצה להאמין שיועצים משפטיים הם למעשה שלוחים של מערכת המשפט ולכן פועלים בניגוד ל"רצון הפוליטיקאים", שהוא ביטוי שהפך שלא בצדק, במסגרת תיאטרון האבסורד, למקבילה מילולית ל"רצון העם".

סוד הכוח של נתניהו הוא הפניה אל הרגשות האנושיים הכי בסיסיים. מרגע ההתחברות לשקע הרגשי - ההיגיון מפסיק לעבוד ןדף מסרים נקלט בנפש חפצה. אפשר להמשיך ולכתוב טורים שפונים אל ההיגיון, אך הם מושרים למקהלה. אלה שחיים בת מעריצי נתניהו רואים בהיגיון גחמה קנטרנית ותו לא. ההיגיון כבר מזמן לא רלוונטי. גם הרעיון לפיו נבחרי ציבור צריכים להיות נקיי כפיים ובעלי יושרה, כפי שראו זאת בעיני רוחם הדמוקרטים המודרנים הראשונים - המילטון, ג'פרסון, מדיסון - נתפש כיום מופרך כמו תיאורית קונספירציה.

כדי להילחם באבסורד ולהחזיר את השפיות, צריך קודם כל לחזור לפרופורציות. אנחנו יכולים לצחוק עד מחר על "הביביסטים" ברשתות החברתיות, אבל גם התקשורת חוטאת בכך שהיא מסקרת את ראש הממשלה כמעט כמו מסוקר מנהיג צפון קוריאה בארצו. אלא שנתניהו הוא ראש ממשלה יוצא של ממשלת מעבר. אין כמעט שום דבר בעל השלכות מרחיקות לכת שהוא יכול לעשות. לכן, גם אין שום סיבה לסקר אותו בלי הרף ואין סיבה להתקוטט עם מעריציו ברשתות. הם לא ישנו את דעתם והוויכוח רק נותן להם להרגיש נחוצים.

אין גם שום סיבה לקפוץ מכל שטות. נניח התיאוריה המגוחכת של איש "חדשות 13" אבישי בן חיים על "ישראל השנייה". להפך, מול תיאוריה כזו צריך לפתח מנגנון של "אז מה?" אז מה אם בן חיים רוכב על תחושת קיפוח והפך את נתניהו, ראש הממשלה "החזק", לסמל המקופחים? אם זה לא נכון - זה לא קיים וגם אין סיבה להתווכח על זה. במקום שאימרות מטופשות ייתפשו כנפיחות מילוליות, הן מקבלות משנה תוקף. 

והנה עוד נקודה - ברי וידוע כי שאלות כמו האם ראוי שראש ממשלה יוסיף לכהן תחת כתב אישום / האם הגיוני שראש ממשלה יכהן יותר משתי קדנציות / מה דעתך על ראש ממשלה שמסית נגד 20% מהאוכלוסייה, נענות בצורה אחרת כשהן נשאלות באופן כללי וכשהן מכוונות כלפי נתניהו. המשמעות היא שאנשים עדיין יודעים להבחין באופן כללי בין רע וטוב, ושהעניינים מסתבכים רק כאשר עולה שמו של נתניהו. לכן התשובה היא שצריך להוציא את נתניהו מהמשוואה. המאבק אינו בו, המאבק הוא בהוצאת האבסורד מחיינו.

וכך, הפגיעה בדמוקרטיה אינה קשורה כלל להתרעות שמשמיעים אנשי שמאל. המציאות היא זו שמוכיחה זאת, ולראיה מערכת בחירות שלישית בתוך שנה שבאה על רקע הסתה נגד הערבים, השמאל, התקשורת, מערכת אכיפת החוק ושומרי הסף, שחיתות שלטונית וכלכלה חולה. בחירות מארס לא באו לעולם בגלל הניסיונות להכפיף את רצון העם לרצון אליטה דמונית מדומיינת או רדיפת נתניהו, אלא משום שהדמוקרטיה לא מתכופפת לרצון של נתניהו והוא עצמו אינו מסוגל להתמודד עם המציאות של כתב אישום בשלוש פרשות שחיתות שונות.

נתניהו מנסה לכופף את החוק ולכופף את המציאות. הוא אינו מייצג את רוב העם. הוא מייצג פחות משליש מהעם משום שיש מספיק מצביעי ליכוד שיקבלו בשמחה את סיום כהונתו. הנקודה היא שהמציאות מסולפת לכדי אבסורד וההיגיון אינו כלי כדי להילחם בכך. מכאן גם נובע הקושי לכתוב בתקופה הזו. הניסיון לשאול שאלות גדולות ייענה בתשובות הלקוחות ממציאות מדומיינת. עם תשובות כאלה ההיגיון לא יודע להתמודד.

ההיסטוריה מלמדת שרק האמת יכולה לאבסורד. נתניהו אינו יודע להתמודד עם האמת ולכן הוא מוכרח לסלף אותה. אחרת אין לו תקומה. ברגע שהסילופים הללו לא יהיו שיחת היום, הם ישקעו באבק. ומתוך האבק הזה תקום ישראל מאובקת ופצועה, אך מחוסנת מהאבסורד שנכפה עליה. ויש גם בשורה טובה לסיום: אם עודכם רואים את האבסורד, לפחות אתם עדיין בצד שמצליח להבחין. יש בזה נחמה. קטנה.