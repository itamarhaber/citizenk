---
date: 2017-09-17 09:14:00+03:00
description: ???
source: https://www.haaretz.co.il/blogs/karenhaber/2017-09-17/ty-article/0000017f-f8ca-d318-afff-fbebfd490000
tags: דעות
title: מחוק האזרחות הגרמני לחוק הלאום היהודי ב-82 שנים
---

השרה שקד החליטה להיות המנוע של מהפכה "מוסרית" שהיא תגובת הנגד ל"מהפכה החוקתית" שהימין מדבר עליה כבר שנים. מטרת המהפכה המוסרית עפ"י שקד, [כפי שאמרה בוועידת המשפט](/news/politi/2017-08-29/ty-article/.premium/0000017f-df1e-db22-a17f-ffbfe1890000) של לשכת עורכי הדין, היא להביא "להעדפת ערכים לאומיים על חשבון זכויות פרט. וזאת משום ש"הציונות אינה צריכה להמשיך, ואני אומרת כאן: גם לא תמשיך, לכופף את ראשה בפני מערכת זכויות פרט, המפורשת באופן אוניברסלי". במסגרת הזו אנחנו צפויים למספר ניסיונות חקיקה שהעיקרי שבהם הוא חוק הלאום. 

מה ששקד מכנה ציונות זו פרשנות שונה לזרם המרכזי של הציונות מאז הקמתה ועד היום, פרשנות שהיא בעיקר גזענית, לאומית ומתבדלת. הציונות, שמעולם לא עמדה בסתירה לערכים אוניברסליים אלא שאבה מהם את ערכיה, והביאה להקמתה של מדינת ישראל, אינה מקובלת יותר על שקד וחבריה. שקד מסמלת את זניחת הערכים הציוניים המקוריים ויצירת ערכים חדשים שכבר אינם מונעים מהרצון לבית לאומי אלא למציאת פתרון ל"בעיה הפלסטינית" ובעיקר לשלול מהם את זכויות האדם. זה לא מתיישב עם ערכים אוניברסליים, אבל אליבא דשקד זה מתיישב עם ערכים "יהודיים". 

חוק הלאום שאותו מנסה השרה שקד לקדם כולל [מספר אלמנטים שנויים במחלוקת](/news/law/2017-09-17/ty-article/.premium/0000017f-db7e-df9c-a17f-ff7e5ab40000): 

**\*** משניות ההגדרה הדמוקרטית להגדרה יהודית בהגדרתה של מדינת ישראל 

**\*** מתן עדיפות לאופייה היהודי של המדינה בהחלטות בג"צ 

**\*** בהעדר חקיקה קיימת חובת פסיקה ברוח המשפט העברי 

**\*** שינוי הסטטוס של השפה הערבית משפה רשמית לשפה במעמד מיוחד 

מה בעצם אומרת שקד? השורה התחתונה ברורה, ושום התפלמסות לא תעזור, ערכים יהודיים והמשפט העברי יאפשרו התייחסות ללא יהודים כאל פחות שווים בפני החוק, זה אולי פותר את בעיית הפלסטינים, אבל מה זה אומר לגבי נשים? לפי המשפט העברי אין לנשים זכויות שוות לגברים. שקד רוצה להפוך את היהודית למהות ואת הדמוקרטית לכלי בלבד. 

 עברו לתצוגת גלריהטבלת המיון לפי גזעים (גרמני, יהודי ומעורב) תחת חוקי נירנברג מ-1935אנחנו לא אוהבים להשוות, אבל ההצדקות הניתנות היום בישראל לחוק הלאום, דומות במהותן להצדקות שנתנו בגרמניה לפני 82 שנים, מיד אחרי שנחקקו [חוקי נירנברג](http://karenhaber.blogspot.co.il/2017/09/blog-post.html). אל תטעו, [חוקי נירנברג](https://en.wikipedia.org/wiki/Nuremberg_Laws) וחוק הלאום שונים מאוד, הסיטואציות שונות ומקורות ההצדקה שונים, אבל הטיעונים הבסיסיים דומים. השוואה לתהליכים במקומות אחרים אין משמעה שעתוק של תהליכים היסטוריים, אלא הניסיון להבין לאן דרכים שכבר נסללו בעבר הובילו. בישראל כל אזכור של גרמניה הנאצית הוא רפרור לשואת העם היהודי, אולם מה שקרה בגרמניה צריך להיבחן לא רק על רקע זה ולא רק בצורה סנטימנטלית, אחרת הלקח ממלחמת העולם השנייה והשואה יהיה חלקי ביותר. זה לא הופך אותנו לנאצים, אבל טעויות פוליטיות מעין אלה מעולם לא הביאו למקום טוב, לפחות כך מלמדת ההיסטוריה. 

התהליכיים הפוליטיים שהתרחשו בגרמניה בשנים של לפני מלחמת העולם השנייה מרתקים ומלמדים משהו על מה קורה למדינה דמוקרטית שסובלת מחולשות אינהרנטיות ובעזרת סנטימנט לאומני מייצרת מצב בו יסודות דמוקרטיים הופכים משניים ונתפסים כאבן נגף בדרך ל"טובת המולדת". חוק האזרחות הגרמני, הראשון מבין שני חוקי נירנברג, נתן עדיפות לאוכלוסייה הדומיננטית בתוך גרמניה ויצר היפוך אינטרסים כאשר בעזרת כלים דמוקרטיים עיקר את הדמוקרטיה ממהותה. הפגיעה בדמוקרטיה הוצגה ככורח הכרחי להצלחתה של גרמניה. 

 עברו לתצוגת גלריהפרסום חוקי נירנברג בעיתון המפלגה הנאצית 1935. ההצדקות לחוק הלאום, דומות במהותן להצדקות שנתנו בגרמניה מיד אחרי שנחקקו חוקי נירנברגצילום: Universal History Archive / Getty Imagesאלא שציונות ודמוקרטיה אינם ערכים מתנגשים, יהדות ודמוקרטיה בהחלט עשויות להתנגש. זה לא נעים לשמוע אבל מדבריה של שקד עולה באופן ברור הסנטימנט של עליונות יהודית, המגובה זה אלפי שנות היסטוריה באמונה שאנחנו ה"עם הנבחר" כי ככה אמר אלוהים. הרצון להפוך את המושג "יהודית" לחשוב יותר מהמושג דמוקרטי פותר המון "בעיות" ובעיקר מכשיר את דיכויים של מי שאינם יהודים, אם אלה פליטים ואם אלה פלסטינים. אבל עליונות אתנית כבר נוסתה בעבר ואלה אנחנו שנשבענו לעולם לא לשכוח. מה שהבית היהודי מנסים לעשות הוא לייצר הכרה של עליונות יהודית שתתבטא בחקיקה, ביקורת שיפוטית מקשה על חקיקה כזו ולכן מציעה שקד לפגוע בבית המשפט. שקד מציגה תכנית הכרעה שתכליתה פגיעה בדמוקרטיה על רקע לאומני, מכאן זה רק יכול להתדרדר.