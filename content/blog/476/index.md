---
date: 2018-04-18 10:00:00+03:00
description: ???
source: https://www.haaretz.co.il/food/cookingwithkids/2018-04-18/ty-article/0000017f-f8d8-d044-adff-fbf9787c0000
tags: בישול
title: המתכון לעוגת שכבות פנקייקים מרשימה שחיפשתם
---

זה כנראה לא יהיה נבון לספר שבשבוע שעבר חגגנו בת מצווה למרכזית, שהכנתי את כל האוכל, למעט העוגות, ולא צילמתי אף אחד מהמאכלים (התירוץ הרשמי הוא מחסור בזמן כי היו רק 32 שעות [מהנחיתה](/food/cookingwithkids/2018-04-12/ty-article/0000017f-f8c1-ddde-abff-fce562810000) ועד האירוע, אבל האמת היא שזה לא עלה בדעתי, הייתי מכוונת מטרה). זה פחות או יותר הדבר היחיד שהצטערתי עליו אחרי האירוע ודי בצדק, בעיקר כי הקבב שלי זכו להיכנס לפנתאון ה"תוכלי להכין ליום העצמאות?" ותודו שזה הישג. 

אז אין תמונה, אבל אם אתם מאמינים אז הנה המתכון הכי פשוט וטעים, לפחות בעיניי. תערובת קבב מוצלחת: 1 ק"ג בשר בקר רזה (כן, כן, שנאמר נסו ותיווכחו) טחון פעמיים, חופן עלי פטרוזיליה קצוצים דק, 10 שיני שום, 2 כפיות פפריקה, כפית מלח – לערבב היטב וליצור קבבים מאורכים או קציצות. 

אבל אנחנו בכלל התכנסנו לכאן לעוגה שלא מצריכה הבנה באפייה, רק סבלנות, בסופו של דבר היא פשוטה להכנה ובעיקר מוציאה קריאות חדווה מהסועדים ולא משנה מה החגיגה. אני לא זוכרת באיזו מסיבת יומולדת ראיתי אותה לראשונה, אבל הפרינציפ שלה פשוט – פיינקייקס, מילוי וציפוי. מה שנחמד הוא שלרוב נמצא בבית את המוצרים הנדרשים להכין אותה ואפשר לשחק עם כל ציפוי שמתחשק לכם, אפשר אפילו ליצור אחד כחול לבן, אם ממש רוצים. 

אנחנו הכנו אחת בציפוי גבינת חלווה, אבל הוספנו עוד אופציות אפשריות. 

 עברו לתצוגת גלריהעוגת פנקייק שכבות צילום: קרן הבר**עוגת פנקייקס שכבות** 

**מה?** 

**לפנקייקס:** 

420 גרם (3 כוסות) קמח 

2 שקיות (20 גרם) אבקת אפייה 

30 גרם (3 כפות) אבקת סוכר 

4 ביצים 

1 כף תמצית וניל טהורה 

500 מ"ל (2 כוסות) חלב 

50 גרם חמאה מומסת 

25 גרם חמאה לטיגון הפנקייקס 

סירופ – אפשר גם מייפל או כל דבר אחר שמתחשק 

(\* 1/3 כוס מהבלילה בכל פנקייק יצרו 10 שכבות פנקייק סה"כ) 

**סירופ קפה:** 

130 גרם (2/3 כוס) סוכר 

120 מ"ל חלב 

45 מ”ל (3 כפות) שרי (אפשר גם קלואה) 

סירופ תות: 2 כפות ריבת תות, 5 כפות מים חמים - לערבב 

**מיליות:** 

**מלית גבינת החלווה:** 

1 מכל (250 מ”ל) שמנת מתוקה להקצפה 

1 מכל (400 גרם) ממרח חלווה 

200 גרם גבינת שמנת 

2 כפיות (20 גרם) אבקת סוכר 

**מלית גנאש שוקולד:** 

2 מכלים (500 מ"ל) שמנת מתוקה להקצפה 

250 גרם שוקולד מריר איכותי 

2 כפיות (11 גרם) אבקת סוכר 

**מלית "כחול לבן":** 

2 מכלי גבינת שמנת 

3 כפות אבקת סוכר 

1 מכל (250 מ"ל) שמנת להקצפה 

צבע מאכל כחול 

**איך?** 

בוחרים את אחת מהמליות הללו, אבל אפשר גם מיליות אחרות כמובן: 

**מלית חלווה-גבינה:**  

במיקסר עם וו הקצפה מקציפים את השמנת לקצפת תפוחה. בקערה נוספת מערבבים את הגבינה והסוכר. כאשר הקצפת מוכנה, מקפלים (מערבבים) בעדינות עם גבינת השמנת והסוכר וכשהתערובת כבר כמעט אחידה מוסיפים את ממרח החלווה וממשיכים להקציף עד לקבלת תערובת אחידה. כדאי להכניס למקרר עד לשימוש. 

**מלית גנאש שוקולד:** 

שוברים שוקולד בקערה. שופכים את מכלי השמנת לסיר קטן ומביאים לרתיחה. לאחר הרתיחה שופכים על השוקולד, נותנים לשוקולד כדקה להתרכך ומערבבים עד לקבלת רוטב שוקולד חלק. מכסים בניילון נצמד ומקררים. לפני הרכבת העוגה, מוציאים מהמקרר, מוסיפים מכל שמנת מתוקה וכפית אבקת סוכר ומקציפים עד לקבלת מרקם קרמי ונוח למריחה. 

**מלית כחול לבן:** 

בקערת מיקסר מקציפים את השמנת. בקערה נפרדת, מערבבים את מכלי גבינת השמנת עם אבקת הסוכר לקבלת תערובת קרמית. מוסיפים את הגבינה לקצפת ומקציפים עד לקבלת קרם אחיד. מוציאים כ-5 כפות, מוסיפים צבע מאכל כחול, עדיף ג'ל ומערבבים. מומלץ לקרר עד להרכבת העוגה. כאשר מרכיבים את העוגה, שכבת הקרם הראשונה תהיה לבנה, השנייה כחולה, השלישית לבנה, הרביעית כחולה והחמישית והעליונה לבנה ואותה ניתן לעטר במלית הגבינה הכחולה. 

**הפנקייקס:** 

מנפים לקערה גדולה קמח ואבקת אפייה, מוסיפים סוכר ומערבבים. 

בקערה נפרדת שוברים את הביצים, טורפים אותן ומוסיפים להן את תמצית הווניל והחלב. כאשר בלילית הביצים אחידה מוסיפים אותה לתערובת החומרים היבשים ומערבבים עד לקבלת תערובת אחידה ולא יותר, מוסיפים חמאה מומסת ומערבבים. 

הבלילה מספיקה ל-5 שכבות פנקייקס עבים או 7 בינוניים. במחבת בקוטר 20 ס"מ, ממיסים כ-5 גרם חמאה, כאשר החמאה נמסה – אם רוצים פנקייקס עבים מוסיפים כוס אחת מבלילת הפנקייקס ויתקבלו 5 פנקייקס ואם רוצים פנקייקס דקים יותר מוסיפים כ-2/3 כוס בלילה ויתקבלו 7. מומלץ לעבוד על אש בינונית-נמוכה ובהרבה סבלנות. הופכים את הפנקייק אחרי שנוצרות בועות על שטח הפנים שלו, משהו כמו 4 דקות לצד אחד וכשתי דקות לצד שני. 

מחלצים מהמחבת, מוסיפים חמאה ומטגנים את הפנקייק הבא. חשוב לקרר את הפנקייקס לטמפרטורת החדר לפני הרכבת העוגה כדי להבטיח את יציבות הקרם בפרט והעוגה בכלל. 

**סירופ קפה:** 

שופכים חלב לסיר קטן על להבה בינונית, מוסיפים את הסוכר ומביאים לרתיחה תוך בחישה מתמדת, מנמיכים את הלהבה ומבשלים תוך בחישה עוד כ- 3 דקות, מוסיפים את השרי, או הליקר ומורידים מהאש. מערבבים היטב ומקררים. 

**הרכבה:** 

על צלחת הגשה מניחים פנקייק ראשון, מברישים בסירופ קפה או לחלופין מורחים את סירופ התות ומעל מורחים כ- 2 וחצי כפות של קרם גבינה-חלווה (או גנאש שוקולד), מעל מניחים את הפנקייק הבא, מורחים בסירופ ומעל מורחים במלית, כך עם כל הפנקייקס. את השכבה האחרונה של הקרם מורחים ואז עוברים לצפות את הדפנות – למראה חלק מומלץ להשתמש בפלטה. 

מקררים שעה-שעתיים לפני ההגשה, ואז אפשר לעטר עם אבקת קקאו (וליצור שבלונות), סוכריות לקישוט, תותים, פירות יער, שערות שוקולד לבן ועוד.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)