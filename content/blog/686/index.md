---
date: 2016-07-21 17:19:00+03:00
description: ???
source: https://www.haaretz.co.il/blogs/karenhaber/2016-07-21/ty-article/0000017f-f8a3-d460-afff-fbe7a68e0000
tags: דעות
title: למה לי חופש עיתונות עכשיו?
---

המון התבטאויות על חופש העיתונות מרצפות את ההיסטוריה, ולא בכדי. חופש העיתונות אכן נתפס כאמת מידה מרכזית למידת הדמוקרטיה של מדינה. מאז שלקח לעצמו את תיק התקשורת, נראה כי בנימין נתניהו אוחז בקו עקבי שכל מהותו היא הפיכת התקשורת לזירה נוחה לעבודה. אלא שראש הממשלה חצה קו אדום, שמעיד על יחסיות מערכת הערכים שלו. אם יש משהו שעולה בבירור מ[פרשת "תאגיד השידור החדש"](https://www.themarker.com/advertising/2016-07-18/ty-article/0000017f-efe9-da6f-a77f-ffef74f00000), המשהו הזה הוא שנתניהו פועל לטובת אינטרסים צרים, בעוד שכראש ממשלה עליו לייצר סדר עדיפויות התואם את האינטרס הציבורי ולא את העדפותיו האישיות. 

**"חופש העיתונות חיוני לשמירת החירות במדינה, לפיכך אל לה לחירות זו להיות מרוסנת על ידי חבר העמים (המדינה)"** – חוקת מסצ'וסטס, ג'ון אדמס, 1780. 

תאגיד השידור החדש נועד לנתק את הקשר הגורדי בין פוליטיקה לשידור הציבורי, שהלך והתחזק לאורך השנים בידי גוף שידור שהסתאב והקשה על עיתונאיו לייצר תקשורת ביקורתית. ביסוד הקמתו עמדה השאיפה לייצר למען אזרחי ישראל עיתונות חופשית, כלומר נטולת השפעה פוליטית, ביקורתית ומעוררת עניין. השידור הציבורי נחשב כלי חיוני בדמוקרטיה ובעידן הטלוויזיה המסחרית עוד הרבה יותר. הוא בעיקר אמור להוות מדד לחשיבות חופש המידע והעיתונות במדינה. 

**"החירות שלנו נשענת על חופש העיתונות, הטלת מגבלות עליה היא אובדנה"** – תומס ג'פרסון, 1786. 

ראש הממשלה, שידע על הסכם פילבר-ניסנקורן, דיבר מעל דוכן הכנסת ורמז, חודשיים וחצי לפני עליית התאגיד החדש לאוויר, כי התאגיד אינו מוכן וכי יש לדון בנושא. יו"ר ההסתדרות אבי ניסנקורן, ולא משרד התקשורת, הודיע על ההסכם שעיקרו דחיית פתיחת השידורים. נתניהו לא ידוע כמי שלא לוקח קרדיט. העובדה שנתן לניסנקורן את הבכורה אינה מקרית, היא נועדה לייצר אמינות במקום שאין בו אמת. משרד התקשורת מתחבא מאחורי תירוץ לא מנומק של חוסר מוכנות, ההסתדרות מאחורי האינטרס של עובדי רשות השידור וראש הממשלה תומך במיתה אטית של חופש העיתונות. זה ניכר בכל מעשיו – הוא [לקח על עצמו את תיק התקשורת](/news/politi/2016-07-20/ty-article/.premium/0000017f-f09f-da6f-a77f-f89f1f300000) אחרי שגרם לפרישתו של גלעד ארדן מהמשרד ומאז ניסה כל מה שיכול כדי לקבור את הקמת התאגיד ולהפוך את התקשורת לנוחה יותר. 

 עברו לתצוגת גלריהבנימין נתניהו ואבי ניסנקורןצילום: קובי גדעון / לע"מ**"לו היה הדבר תלוי בי, בשאלה מה עדיף ממשלה ללא עיתונים או עיתונים ללא ממשלה, ללא היסוס הייתי מעדיף את האפשרות האחרונה"** – תומס ג'פרסון, 1787. 

צודק ראש הממשלה. חלק מתוקפי המהלך גם תמכו בחוק "ישראל היום". זה לא גורע מהטיעונים נגד המהלך הנוכחי. התאגיד פרסם הודעה שבה אמר כי יהיה מוכן בזמן, ולכן הטיעון של נתניהו כי הוא לא יהיה מוכן בזמן יותר מתמוה, בעיקר בהתחשב בפרק הזמן הבלתי סביר שהוקצה להקמת התאגיד – שנה וחצי. לכן יש לנסות ולהבין מה עומד מאחורי מהלך שנעשה מאחורי הקלעים, ואינו מקובל על לפחות שתיים מהשותפות הקואליציוניות (כולנו והבית היהודי) וגם לא על חלק מחברי מפלגתו שנמצאים בממשלה (ארדן). מבחוץ נראה שהתאגיד החל במבצע גיוס עיתונאים על בסיס כישורים ושהוא פועל נאמנה בהתאם למנדט שניתן לו, מה שמעלה את התהייה אם ראש הממשלה פשוט אינו מרוצה מההרכב, אבל מראש הוא לא נכנס לכל העסק הזה מתוך רצון לבנות גוף שידור ציבורי אמין. 

**"הביטחון של הכל הוא בחופש העיתונות. אין להתנגד לכוח דעת הקהל כאשר הוא חופשי להתבטא. הגירוי שזה יוצר הוא חיוני, הוא שומר על המים טהורים"** – תומס ג'פרסון, 1823. 

ראש הממשלה יודע שאין אפשרות לתחזק את רשות השידור והתאגיד במשך שנה וחצי ובכל זאת ההסכם הזה הוא פרי יוזמה שלו. השאלה היא האם הוא מאמין כי ההסכמים הקואליציוניים יכבלו את שותפותיו שלא ירצו להפיל את הממשלה על נושא זה, למרות ההתבטאויות הנחרצות בעד חופש העיתונות כמהות דמוקרטית, או שמא הוא מאמין כי יגיע לאיזשהו הסדר נוח יותר או שיקשור את זה עם עוד עניינים. 

**"ממשלה עממית ללא מידע עממי, או דרכים להשיגו, היא הקדמה לפארסה או לטרגדיה, אולי אפילו שתיהן"** – ג'יימס מדיסון, 1823. 

נתניהו אינו מעוניין בתקשורת חופשית עצמאית, ביקורתית ונושכת. כשר התקשורת וראש הממשלה הוא מאמין בכל לבו בתקשורת כנועה המשרתת אינטרסים צרים ודוברת שפה אחידה עם מסרים ברורים ואוהדים. רשות השידור היא גוף שהרבה יותר נוח לעבוד אתו מאשר מה שמסתמן בתאגיד החדש. נתניהו לא מעונין בגוף שידור שלא ישתף אתו פעולה במקסימום וסיכויי ההצלחה שלו יהיו גבוהים יותר עם רשות השידור. כך או אחרת, כל ההתנהלות של נתניהו בנושא, כולל אפילו מיקום אולפני השידורים, נראה לא מקצועי ומוטה. ייתכן שראש הממשלה הפריז בהערכת כוחו הפעם והלך מסונוור אחרי נטיית לבו, הוא הקים לעצמו מתנגדים לרוחב הקשת הפוליטית וייתכן שטעה בהערכת המצב. 

**"תקשורת חופשית יכולה, מן הסתם, להיות טובה או גרועה, אבל בוודאות ללא החופש התקשורת לא תהיה דבר מלבד גרועה",** אלבר קאמי, אסופת מאמרים, 1960. 

תחום התקשורת הוא דור 2.0 של קמפיין החיים עצמם. הקרב על איראן נגמר בקול דממה דקה, השאלה הנשאלת היא כיצד ייגמר הקרב הזה. נתניהו הוא אלוף במינוף כישלונות לניצחונות. אבל מתוך תוכנית הפעולה שלו, כדאי שישים לב כי הוא הופך את יריבו האפשרי נפתלי בנט לדמות יותר ויותר קונסנסואלית – וזה לא פועל לטובתו. התגובות של בנט לאירועים האחרונים, אם בנושא התאגיד ואם בנושא התבטאויותיו של הרב יגאל לוינשטיין, הפכו אותו לקול ברור וערכי יותר מנתניהו. לא שיש כאן תחרות. 

**"ללא דיון, ללא ביקורת, שום ממשל בשום מדינה לא יכול להצליח, ושום רפובליקה לא תשרוד"** – ג'ון פ. קנדי, אפריל 1961. 

קשה להאמין ששועל קרבות ותיק כמו נתניהו נכנס בקיר רק משום שנושא התקשורת בדמו. תמיד יש מגוון סיבות להתנהלות שלו. האם כך מגלגלים את תפוחי האדמה הלוהטים בדבר החקירה בעניינו מסדר היום – פתיון עם מנגנון אל-כשל – התעסקות התקשורת בעצמה? האם כך מזרזים את הטיפול [במכרז ערוץ הכנסת?](https://www.themarker.com/advertising/2016-04-17/ty-article/0000017f-ea08-d4a6-af7f-feced13e0000) כך או אחרת, נתניהו אינו מעוניין בדיון בממשלה או בשידור ציבורי עצמאי ונראה שיעשה הכל כדי לממש את חזונו. מי שמנהל מדיניות רפויה שמובילה לשום מקום, בוודאי אינו רוצה תקשורת שתזנב בו ותחשוף את מערומי מדיניותו. 

**"עיתונות חופשית מחזקת את המדינה ותורמת להצלחתה והיא הופכת אותנו, המנהיגים, ליותר מועילים משום שהיא דורשת מאתנו יותר אחריות"** – ברק אובמה, יולי 2015. 

למעשה, המלה הנכונה היא accountability, אחריות ציבורית, מלה שנעדרת מהשפה העברית. נתניהו יודע אנגלית מצוין, אבל המלה הזאת אינה חלק מהלקסיקון שלו. שידור ציבורי עצמאי הוא אינטרס של ישראל, הוא חלק מזכות הציבר לדעת. אולם מאחורי הסיסמאות אנחנו עדים בשנות נתניהו לפגיעה שיטתית בתחום, בלי להביא את הפגיעה היומיומית בחופש העיתונות הפלסטיני או נכון יותר את היעדרו. מהניסיון "לאזן" את קרן נויבך, דרך "ישראל היום", ערוץ 10, רביב דרוקר, הפלייליסט של גלגל"צ והסערה הנוכחית סביב מחמוד דרוויש (רשימה לגמרי חלקית) עולה עובדה פשוטה – נתניהו, שמבין עד כמה התקשורת קריטית, מנסה לייצר לו מרחב נוח לפעולה. ובפראפרזה על אובמה, נתניהו מעדיף פחות אחריות ולכן גם תקשורת פחות חופשית. 

חיפשתי התבטאות טובה של ראש הממשלה בנושא חופש הביטוי ובסופו של דבר בחרתי את "[ישראל חוזרת לאפריקה ואפריקה חוזרת לישראל](http://www.gpo.gov.il/%D7%97%D7%93%D7%A8-%D7%AA%D7%A7%D7%A9%D7%95%D7%A8%D7%AA/%D7%97%D7%93%D7%A9%D7%95%D7%AA-%D7%A8%D7%90%D7%A9-%D7%94%D7%9E%D7%9E%D7%A9%D7%9C%D7%94/%D7%99%D7%A9%D7%A8%D7%90%D7%9C-%D7%97%D7%95%D7%96%D7%A8%D7%AA-%D7%9C%D7%90%D7%A4%D7%A8%D7%99%D7%A7%D7%94-%D7%95%D7%90%D7%A4%D7%A8%D7%99%D7%A7%D7%94-%D7%97%D7%95%D7%96%D7%A8%D7%AA-%D7%9C%D7%99%D7%A9%D7%A8%D7%90%D7%9C/)". זה די מסכם, סתם אפרופו חופש ביטוי ודמוקרטיה. הרי ידוע שבאפריקה הדמוקרטיה זו חגיגה אחת גדולה. כשראש הממשלה עומד על רגליו האחוריות, זה הזמן שהציבור יעמוד על שלו.