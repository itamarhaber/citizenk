---
date: 2016-11-27 13:10:00+02:00
description: ???
source: https://www.haaretz.co.il/blogs/karenhaber/2016-11-27/ty-article/0000017f-f8e8-d2d5-a9ff-f8ec68f60000
tags: דעות
title: הצתה מוקדמת או מאוחרת? זה כל כך מבלבל
---

מה שפשט בסוף השבוע בישראל כמו שריפה בשדה קוצים, לבד מהשריפות עצמן, היה "טרור ההצתות" שהפך למונח שגור כאילו היה אתנו מאז ומעולם. בטבעיות הצליח בנט להשחיל את המינוח החדש "מחבלי האש" לשיח, ואין אלא להצטער שעוד לא ניתן לקשור את זה לטרנד טרור מוסלמי רדיקלי בינלאומי רק כדי לתת משנה תוקף.

זה כבר לא משנה שדובר המשטרה הבוקר אמר שהשריפות שנחשדות כהצתות החלו רק בחמישי בעוד האצבע המאשימה כבר הופנתה ביום רביעי. זה גם לא משנה שגל השריפות פקד ישובים ערביים ולא, לא רק חיפה המעורבת או נווה שלום, גם באקה אל ע'רביה, נצרת, איכסאל, נחף, חורשת טמרה, חורשות ליד שכם, טולכרם וקלקיליה (רשימה לא מלאה), כי הן בכלל אינן מוזכרות בתקשורת. גם הרתמות הרשות הפלסטינית לטובת עזרה לישראל קיבלה מעט מאוד חשיפה, וכמובן גם ההזמנות של ישובים ערביים לארח את מי שנפגע בשריפה קיבלו חשיפה מינימלית אם בכלל.

כל אלה אינן תואמות את דעת הקהל הישראלית, גם אם הן עובדות ממשיות. את הנזק שעשו המילים של הפוליטיקאים כבר לא ניתן יהיה למזער. ברוכים הבאים לצייטגייסט הישראלי. מעבר להתייחסות לאחריות האישית שמנהיגי ישראל צריכים לקחת על עצמם הטרם יפנו את ההסתה לעבר קבוצת אוכלוסייה, העובדה שכל דבר שעלול, לא עשוי חלילה, לעורר מחשבות על דו-קיום לא עולה לכותרות, אבל השערה שלא אומתה נתפסת כעובדה ואף יותר מזה הוכחה לחוסר השייכות לארץ מעוררת צמרמורת. זו לא התנהגות נורמטיבית, זו מדינה בסחרור שכפופה להבטחה ש"לנצח נאכל חרב".

שלא יהיה ספק, ייתכן באמת שחלק מהשריפות הן הצתות. בהנחה שהחקירה תוכיח שהייתה הצתה מכוונת במוקדים מסוימים, חשוב להביא את האשמים לדין ולמצות עמם את הדין. אלא שזו הנחה שמקובלת על הציבור הישראלי ולמה לדבר על קונצנזוס אם אפשר להסית ולהתסיס ולהרחיב את הפוליטיקה הלעומתית? מעבר לבעיית השריפות, זו בעיה חמורה שהיא מנת חלקנו הפוליטי. היד קלה על ההדק והצורך להוקיע גדל כמו טור הנדסי.

האשמה קולקטיבית של ציבור שכמעט ולא מתקבלת בביקורת, אלא נתפסת כלגיטימית גם אם לא הוכחה מעידה על בעיה חברתית שראוי שנתייחס אליה. אלא שבמציאות הנוכחית מי שטוען טענות כאלה נתפס כמו הבעיה, עד כדי כך. מתי יש לשער שכל ספין ההצתה הזה, שדומה שהיה זה שהצית את ההצתות, ייגמר? יש להניח שברגע שיבינו בממשלה שאם אכן ההצתות הן טרור, הרי שיש בעיית מס רכוש שספק אם יהיה ביד המדינה לשלם. או אז פתאום הדברים ייראו אחרת, אלא שגם זה כבר מאוחר מדי.

בעוד שכדי למנוע את היקף הנזק של ההצתות, כפי שבוודאי נלמד מדו"ח מבקר המדינה שיתפרסם השבוע, היו צריכים להינקט אמצעי מניעה מבעוד מועד שהיו בוודאי מסייעים למזעור היקף הנזק בשריפות הנוכחיות, שום דבר לא נעשה. ההצתה המאוחרת מדי של הממשלה בעניין הזה עומדת ביחס הפוך וישר להצתה המוקדמת של הפוליטיקאים שהיו ה"ראשונים לזהות" את טרור ההצתות עוד לפני שהתברר אם אכן הוא כזה. המהירות בה נחפזו חברי הכנסת לקרוא להצתה בשמה היא דוגמא מצוינת למהירות מהשטן, את הכובע הזה הם יצטרכו לבלוע והבעיה הוא שהוא עולה באש.