---
date: 2020-02-20 08:37:00+02:00
description: ???
source: https://www.haaretz.co.il/blogs/karenhaber/2020-02-20/ty-article/0000017f-f8e0-d887-a7ff-f8e45d540000
tags: דעות
title: מוציאים עין לילד והולכים הלאה
---

בשבת [נפצע מאלכ עיסא](/news/politics/2020-02-15/ty-article/.premium/0000017f-dba3-d3ff-a7ff-fba3a2070000) בן התשע בעינו מכדור ספוג בעיסאוויה. למרות שהוא [איבד עין ואולי גם את השנייה](/news/law/2020-02-19/ty-article/.premium/0000017f-e38e-d7b2-a77f-e38ff9870000) - זה לא הרעיש יותר מדי עולמות. אבל מאלכ הוא מישראל השביעית, זו שאין לגביה תיאוריה. הוא פלסטיני ממזרח ירושלים, שזה בערך הכי נמוך שאפשר בישראל. קל להרחיק את אותו מחיינו, להסביר שלירי קדם יידוי אבנים (למרות העדויות שמפריכות זאת), לתרץ לעצמנו שכל הפלסטינים רוצים לרצוח יהודים ולצפות בחיסולה של ישראל, או מה שזה לא יהיה שיקל על המצפון. 

אבל כשמדובר בילד מאחורי צינורות של מכונת הנשמה - למי אכפת אם הוא יהודי או לא? מה שאמור להתעורר בקרב כל בן אנוש הוא חמלה. בסיסי, אבל בישראל 2020 זה לא תופס על ילדים שאינם יהודים. בישראל, טוקבקיסטים מאחלים למותו של מאלכ, מצרים על כך שלא מת במקום, וזה עובר. לבושה הזו נוספים אלה שמטיפים לכל מי שרק מפגין מעט סימפטיה למאלכ - מה לגבי ילדים יהודים? מי שחש חמלה אינו מבחין בין דם לדם, אבל אנחנו כבר התרגלנו להסכים שחפים מפשע פלסטינים הם רק נזק היקפי. 

וממשיכים הלאה. כל אלה שמתהדרים ב"לב יהודי ענק", הם גם הראשונים לאטום את הלב למשמע טרגדיה פלסטינית. מי ששואל איך העולם שתק ועמד מנגד בעוד ילדים שילמו את מחיר היהדות, הוא זה שאינו רואה את אלה שמשלמים את מחיר פלסטיניותם. הרגע שבו שנאה מנטרלת כל רגש מוסרי, הוא הרגע שבו אומה מתערטלת מערכיה ומאבדת את ההצדקה. זה קו פרשת המים של האנושיות, הוא מחלק את בני האדם בין מי ששום אידאולוגיה לא מסכנת את אנושיותו ומי שהאידאולוגיה מביאה אותו לאובדן צלם אנוש. 

 עברו לתצוגת גלריהמאלכ עיסא לפני הפציעה ובבית החוליםצילום: באדיבות המשפחהבניגוד לשלטים שנתלו בתל אביב בסוף השבוע, שלום עושים רק כשמבינים שלפני ומאחורי כל כוונת - יש בן אדם שרוצה לחזור אל משפחתו. שלום עושים כשמוכנים לראות באחר אדם לפני שהוא אויב, ולא כשהוא מובס. שלום נוח יותר לעשות מעמדת כוח, אבל ישראל כבר מזמן בפוזיציה הזו. כבר היינו במלחמות, כבר הכרענו. שלום עושים כשרוצים אותו יותר ממלחמה. 

אם ניתן לאפיין את הלך הרוח הציבורי, הרי שהוא כולו שנאה לכל מי שמתויג כאויב. בישראל לא רק רואים בפלסטינים אויב דמוני, אלא מסמנים כאויב כל מי שמאמין שיש דרך אחרת. דמוקרטיה נמדדת במוכנות לשמוע מגוון דעות. אך כשכל דעה הומנית מתויגת כבגידה - היא מתחילה לקמול. דמוקרטיה משגשגת כשהיא מגוונת. ההשתקה, השנאה וחוסר הסובלנות הגיעו לשיאים חדשים. 

המחולל של כל אלה הוא בראש ובראשונה בנימין נתניהו. במובן זה הוא צודק - מעולם לא היה מצבנו טוב יותר. שנאת הזר והגזענות הן מפלטם של הנבלים. שנאת האחר היא מעגלית ומתרחבת. מדינה מודרנית לא נסמכת על צידוק דתי לקיומה, כך אובדת ההצקה הדמוקרטית, ולכן כל עוד אתה מוכן לשנוא את האחר - תמיד יהיה אחר שאפשר לשנוא. 

נתניהו רואה כל זה ומדרבן את שופרותיו להמשיך. אחריו המבול. לא אכפת לו מה יישאר כאן. מבחינתו שישראל תמות יחד איתו. חוסר האחריות שלו בליבוי השנאה, הגזענות והלאומנות בישראל יהיו חלק מכתב האישום שתגיש לו ההיסטוריה. ובינתיים, מה נעשה עם דור שלא יודע את אנושיותו אלא רק את יהדותו? דור שאינו יודע דבר למעט שנאה.