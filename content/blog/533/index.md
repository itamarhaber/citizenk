---
date: 2017-10-19 11:17:00+03:00
description: ???
source: https://www.haaretz.co.il/blogs/karenhaber/2017-10-19/ty-article/0000017f-f8dc-d2d5-a9ff-f8dc2d760000
tags: דעות
title: המהלך של גלאון - הזדמנות חד פעמית לשמאל
---

זהבה גלאון היא אדם אמיץ ומנהיגה אמתית ו[הודעתה על פרישתה מהכנסת](/news/politi/2017-10-18/ty-article/.premium/0000017f-e727-dea7-adff-f7ff9a7a0000) מעידה על כך יותר מכל מילה שתיכתב בנושא. ההפתעה הפוליטית, השינוי במאזן המגדרי בכנסת, שירד מ-34:86 (קצת יותר מרבע נשים) ל-33:87 ואפילו העובדה שאולי זה בעצם הקלף האחרון שיש לגלאון לשלוף לפני שהיא תאבד את הנהגת מרצ והמהלך בגדר "משחק הפחדן" של "הכל או כלום" הם חשובים, אך לא העיקר. דווקא התקווה המשתמעת מהמהלך הזה היא העיקר, בעיקר לכל מי שרואה בעצמו שמאל והידיעה המעציבה שהסיכויים להתממשות קלושים. 

נתחיל מהעובדה שאם יש מבחן מנהיגות, הצעד הזה של גלאון מוכיח [שהיא עברה אותו](/magazine/2012-07-13/ty-article/0000017f-df88-df9c-a17f-ff989de20000), לפחות את השלב הראשון, עכשיו מתחיל שלב ההוכחה. בין אם יצליח המהלך ובין אם לאו, בעצם הצעד היא משדרת לא רק אמונה בצדקת הדרך, אלא לקיחת אחריות ואלה אינם דברים של מה בכך. כאשר "מנהיגים" אחרים עסוקים בנושאים אחרים: נתניהו ברמיסת השמאל ו[בקמפיין "הנרדף התמידי"](/news/politi/2017-07-27/ty-article/.premium/0000017f-e26d-d568-ad7f-f36f9d2e0000), לפיד בניסיון למצוא נקודות ציפה לחבור לקולות הצפים [וגבאי](/news/politi/2017-10-18/ty-article/.premium/0000017f-e6f6-dea7-adff-f7ff127f0000) בניסיון להיות ראש "העבודה היא הליכוד החדש", גלאון אינה מחפשת הצדקות או אשמים חיצוניים, אלא בוחנת את היכולת שלה לייצר שינוי ומחזירת עטרת מנהיגות ליושנה – היא מעמידה את עצמה למבחן. 

 עברו לתצוגת גלריההישארות בכנסת היתה הבחירה הקלה, פרישה היא לקיחת אחריות - אם המהלך הזה לא יצליח, גלאון תישאר בלי מפלגה ובלי כנסת. קל לצייר זאת כחוסר ברירה, אבל גלאון מוכיחה אומץ בעצם האקט הנדיר של קבלת החלטה מפורשת ומודעת שעלולה להביא לסיום הקריירה הפוליטית שלה. זה מופע נדיר במרחב פוליטי מלא בנבחרי ציבור שנוטים לעמוד על "רצפה עקומה" ובטוחים שהם מתנה סינגולרית, שאינה מוערכת דיה, לאנושות. 

גלאון לא הייתה יכולה לקוות לתפאורה מושלמת יותר מזו שסיפק לה, שלא ביודעין, אבי גבאי, אבל המקריות היא נפלאה. אמירותיו האחרונות של גבאי לגבי ה[ישיבה בקואליציה עם הרשימה המשותפת](/news/politi/2017-10-14/ty-article/0000017f-e229-d38f-a57f-e67b8ca50000), שביטלה מראש שיתוף פעולה עם נבחרי הציבור הערבים, הכרזתו בעניין [תהליך השלום](/news/politi/2017-10-17/ty-article/0000017f-e157-d9aa-afff-f95f2e3c0000) ופינוי התנחלויות, ואמירתו האומללה האחרונה על [נתניהו והסיגרים](http://www.mako.co.il/news-military/politics-q4_2017/Article-52f1f13e0bb2f51004.htm) הביאו רבים ממצביעי העבודה להסתכל סביבם ולהתחיל לפקפק אם קולם עדיין במפלגת העבודה ומי בעצם יכול לייצג אותם. 

ההליכה של גבאי המרכזה מנכיחה עוד הרבה יותר את הריק המנהיגותי של מה שאמור היה להיות גוש השמאל. באופן מסורתי התרגלנו לראות במנהיג מפלגת העבודה את מנהיג השמאל, גם כשהמציאות כבר מזמן מוכיחה אחרת. מנהיג מפלגת העבודה לא מוכרח להיות איש שמאל מובהק וזה לא התחיל עם גבאי, אבל עכשיו זה כבר לגמרי ברור. לא רק שישיבתה של הרשימה המשותפת לא תתרחש בקואליציה של גבאי, גם ישיבתה של מרצ אינה מובטחת. גבאי לא יהיה הראשון שמוותר על מרצ לטובת שותפות קואליציוניות דתיות ו/או ימניות יותר. זה משאיר את השמאל, שאינו מיעוט מבוטל, ללא קול משמעותי שמייצג אותו. 

 עברו לתצוגת גלריהאבי גבאי בדימונה. יוותר על מרצ לטובת שותפות קואליציוניות דתיות ו/או ימניות יותרצילום: אליהו הרשקוביץהיוזמה של גלאון [לפריימריז פתוחים](/news/politi/2017-07-03/ty-article/0000017f-e8eb-d62c-a1ff-fcfb69a40000), אותה תביא בפני וועידת מרצ בדצמבר הקרוב, היא הזדמנות פז לשמאל לשלב ידיים וליצור מחדש גוש שמאל מהותי שיש להתחשב בו. במצב העניינים היום ובהנחה שהוא לא צפוי להשתנות, שוב "יתבזבזו" קולות השמאל על מרצ קטנה ורשימה משותפת, שאינה מייצגת נאמנה לא את האינטרס של הציבור היהודי הרוצה בדו-קיום ולא של ציבור הבוחרים הלא יהודי. זה מלכוד שדרך המילוט ממנו מחייבת מציאת דרכים יצירתיות ושבירת הסיאוב של המנגנונים המפלגתיים שמשרתים את האינטרסים של המפלגה לפני האינטרסים של הבוחרים. 

מחנה השמאל שעובר תהליך פיחות ודה-לגיטימציה בחסות ראש הממשלה כבר שלוש קדנציות רצופות ומתויג בעגה העממית כ"בוגד" צריך להפסיק לשקוע בשגרה הרגילה שמשתיקה אותו. יש להחזיר את קול השמאל כקול לגיטימי בציבור הישראלי ולא כקבוצה צבועה בצבע שחור. ואת זה מפלגת העבודה לא תצליח לעשות. הפריימריז הפתוחים שמציעה גלאון יכולים להיות מהלך הרבה יותר גדול ומשמעותי לשמאל אם יחברו אליו עוד גורמים, אבל זה לא יקרה כי הוא יישאר בגבולות הגזרה של מרצ במקום להיות סימן ההיכר של השמאל הדמוקרטי בישראל, שרוצה לייצר שינוי ומבין שבדפוסי המפלגות הקיימים זה לא יקרה. 

בצעד הנועז של גלאון יש קריאה, אולי אחרונה, לאנשי שבט השמאל לפעול לשינוי המציאות ולבניית שמאל נוכח בעתידה של מדינת ישראל.