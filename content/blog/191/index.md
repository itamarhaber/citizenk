---
date: 2020-12-03 08:54:00+02:00
description: ???
source: https://www.haaretz.co.il/blogs/karenhaber/2020-12-03/ty-article/0000017f-f894-d2d5-a9ff-f89c1f670000
tags: דעות
title: דברו על דמוקרטיה כמה שתרצו, אין כאן
---

כמעט בכל דיון הנוגע לשיתוף פעולה עם פוליטיקאים ערבים או עם ערבים בכלל, עולה כפורח טיעון שאמור להחמיץ לב, אך מתאר בצער את המציאות הישראלית: "לא להצטייר כאוהבי ערבים". כן, אסור להשוות, אבל אני פשוט זוכרת את המשפחה שלי מדברת על זה שגם בתחילת שנות השלושים בגרמניה היו לא מעט "חברים" שלא רצו להצטייר כאוהבי יהודים. זו לא השוואה לשואה, זו השוואה בין גזענות. ואליה מצטרפת ההבנה ששום דבר לא יכול לצמוח בתוך תנאי יסוד כאלה. 

כל ישראלי שמשתף פעולה עם הפרדיגמה הנוראית הזו "לא להצטייר כאוהבי ערבים", יכול להתחבא מאחורי תארים כמו ריאליסט, פרקטי או פרגמטיסט, אבל אלה רק מילים מכובסות שמדגישות את הלגיטימיות של הדרת הערבים וגזענות. גם הניסיון לעטוף את הטיעון הזה בפטריוטיות או "ציונות", לא מסתיר את השורה התחתונה - משום פטריוטיות היא אהבת ארצך, לא השנאה למי שאינו כמוך בדיוק. חתירה למדינה דמוקרטית אינה חתירה אנטי-ציונית, אבל אפליית האזרחים הערבים היא מעשה אנטי-דמוקרטי וגזעני, ואם נמשיך לשתוק כולנו שותפים לו. 

בבחירות האחרונות יכול היה המיינסטרים הפוליטי בישראל לבדל את עצמו מהשיסוי וההסתה של בנימין נתניהו ולהקים ממשלה עם שותפים ערבים. אבל המיינסטרים נכנע לצייטגייסט הגזעני, זה שלא משתף 20% מהאוכלוסייה. הימין לא משתף פעולה עם ערבים, המרכז לא משתף פעולה עם הערבים והשמאל לא משתף פעולה עם הערבים. השבוע התבשרנו שגם [מרצ לא משתפת פעולה](/news/politi/2020-12-02/ty-article/.premium/0000017f-e766-d62c-a1ff-ff7f183d0000) עם הערבים. אף אחד לא משתף פעולה עם הערבים. אבל לא, אל תשוו, חס וחלילה. 

כשסבא שלי ברח מגרמניה - לא בגלל המלחמה, לא בגלל מחנות הריכוז ולא בגלל "ליל הבדולח" - עוד ב-1935 כי היה יהודי ששכב עם גויה וכי זה היה אסור ואף אחד לא רצה להצטייר כ"אוהב יהודים". ולכן, אני משווה ועוד איך. אני משווה כי השתיקה, כך מסתבר, גורמת לאפליה הזו להתמסד; כי האמונה שהזמן והתפיסות המודרניות הרואות בכל אדם שווה ערך בסוף ינצחו גורמת לנו להשלים עם האפליה; כי חמישית מהאוכלוסייה מופלית יום-יום ואנחנו חיים עם זה. 

אנחנו חיים עם העובדה [שתביעה משפטית נמחקת בחסות חוק הלאום](/news/law/2020-11-30/ty-article/.premium/0000017f-f4f0-d044-adff-f7f9f0c30000) (סעיף 7, שקובע שפיתוח התיישבות יהודית הוא ערך לאומי והמדינה תפעל לעודד ולקדם הקמה וביסוס שלה) בתואנה הגזענית שכרמיאל היא "עיר יהודית שנועדה לבסס את ההתיישבות היהודית בגליל". מצב שכזה, לו היה קורה במדינה אחרת ומפלה יהודים, היה מוגדר מיד ובצדק כאנטישמיות וזוכה למטר גינויים. כשהלאומיות קודמת לכל ערך אחר, היא ממוטטת ערכים אחרים. 

בעבר היה ניסיון לצייר את ישראל בגבולות הקו הירוק כדמוקרטיה. אבל אין דבר כזה דמוקרטיה ליהודים בלבד. זה לא קיים. עובדתית, השוויון האזרחי בישראל לא קיים, משום שדמוקרטיה איננה נמדדת רק בזכות האזרחים להצביע. היא גם לא נבנית מהשוואה למדינות לא דמוקרטיות. דמוקרטיה נמדדת במידת השוויון האזרחי. עם חוק הלאום - אין שוויון אזרחי בישראל, חוקית ומעשית. 

דברו על דמוקרטיה כמה שרק תרצו, אבל אין. אם הייתם ערבים הייתם מבינים את זה, ואם אתם יהודים שעדיין לא מבינים את זה, אפשר רק לקוות שעד שתבינו לא יהיה מאוחר מדי. זו שעת חירום דמוקרטית והיא דורשת אנשים אמיצים שמוכנים להצטייר כ"אוהבי ערבים" כי הם חפצים במדינה "אוהבת אדם".