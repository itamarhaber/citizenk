---
date: 2020-03-31 08:00:00+03:00
description: ???
source: https://www.haaretz.co.il/blogs/karenhaber/2020-03-31/ty-article/0000017f-f8e9-d044-adff-fbf926c60000
tags: דעות
title: נחשול פרוקי הרגליים
---

בני גנץ התגלה כזיקית פוליטית [המשנה את צבע עורה מהר יותר מכל אחת אחרת](/news/politi/2020-03-28/ty-article/.premium/0000017f-db10-df62-a9ff-dfd757220000). מאופוזיציה לאסקופה נדרסת ועוד אחת שמזמינה חברות. הצעד שלו [פרץ את הדרך לעמיר פרץ ואיציק שמולי](/news/politi/2020-03-30/ty-article/.premium/0000017f-db76-db22-a17f-fff77a370000) ויחד צועדים פרוקי הרגליים וחסרי החוליות אל בנימין נתניהו. הם יקבלו קצת מעוגת השלטון ובתמורה יתנו לראש הממשלה הכשר וישתמשו בנגיף הקורונה לכיסוי ערוותם. גנץ יכול להתהדר ב"לשים את ישראל לפני הכל" ולהתבשם קצת מהתשבוחות שהוא מקבל מימין, אבל אחדות עם נתניהו אינה "צו השעה" ואין בה שמץ מהאחריות הציבורית שאותה הוא, ועכשיו גם פרץ ושמולי, מתיימרים לקבל. 

ההתקפלות הזו היא מתן הכשר לשחיתות ופגיעה בדמוקרטיה. משבר הקורונה, בין אם הוא מנוהל נכון או לא, נפל על מערכת בריאות קורסת, דמוקרטיה מכורסמת, משק בגירעון, היעדר סולידריות, ציבור שלמד מנבחריו לצפצף על שלטון החוק, וראש ממשלה מושחת. זו האלונקה שמתחתיה נכנסו גנץ וחבר מרעיו. על האלונקה הזו שוכב נתניהו. אלא שהקורונה והאיום הבריאותי-כלכלי הטמון בה מתגמדים אל מול פוטנציאל הפגיעה בשלטון החוק, הפרת האיזונים והבלמים בין הרשויות, השימוש בתקנות לשעת חירום, השחתת השלטון, הניסיון לפגוע בעצמאות התקשורת והעובדה שנגד ראש הממשלה תלוי ועומד כתב אישום ובו שלושה סעיפים: שוחד, מרמה והפרת אמונים. 

ישראל, לפני הכל, צריכה לשמור על שלטון החוק, לבער את השחיתות ולחזק את היסודות הדמוקרטיים. הקורונה היא משבר גדול, אך גדול שהוא, אם התשתית תתערער - גנץ ופרץ לא יצליחו למנוע את הקריסה. למעשה, הם מזרזים אותה. חיזוק נתניהו בעת הזו הוא לא פחות מפשע שמקורו בקוצר רואי של מי שנתן לציבור להאמין כי הם רואים היטב את הנזקים שמחולל ראש הממשלה בכל שנייה שהוא נשאר בשלטון. 

 עברו לתצוגת גלריהפרץ ושמולי במסיבת עיתונאים של מפלגת העבודה, בסיבוב הבחירות השני. מתן הכשר לשחיתות ופגיעה בדמוקרטיהצילום: אבישג שאר-ישובעומק שכנוע העצמי של המצטרפים החדשים אל נתניהו - כעומק הדמגוגיה. כשהמשק עומד על פי תהום של קטסטרופה כלכלית, ממשלת 30 שרים, שגם בימים כתיקונם היא אבסורדית ובזבזנית, היא אפילו עוד יותר חסרת אחריות. זו עדות נוספת לניתוק בין מי שמתיימר לייצג את "רצון העם" לבין האינטרסים של ישראל. מספר המובטלים כבר חצה 700 אלף, המשבר רחוק מסיומו, ובמקום מענקי תמיכה לאזרחים ולקצץ בכל היתר - נקבל ממשלה שתכליתה לקיים הסכמים פוליטיים, לא למלא את צרכי אזרחיה. נראה שלסיסמה "ישראל לפני הכל" חסרה הסיומת "לא כולל נתניהו". 

זאת ועוד, כניסה לממשלה שבה ממשיך יעקב ליצמן לכהן כשר הבריאות היא [צעד שערורייתי](/blogs/barrydanino/2020-03-29/ty-article/0000017f-f8df-d318-afff-fbff84440000). מול מגפה כמותה לא ידע העולם במאה השנים האחרונות מתנהלת ישראל עם שר שעסוק בלקושש הקלות לציבור החרדי ביודעו את ההשלכות החמורות. זו שערוריה שנתניהו לא פיטר את ליצמן, זו שערוריה שגנץ מקבל אותו ושאיש אינו צועק "געוואלד". אולי גם הם מאמינים, כמו ליצמן, [שהמשיח ישים קץ למגפה](/opinions/2020-03-24/ty-article-opinion/.premium/0000017f-f253-d497-a1ff-f2d326090000), וגנץ הוא חמורו. 

"אלה אינם ימים רגילים והם מחייבים החלטות לא רגילות", אמר גנץ בנאום השבעתו ליו"ר הכנסת. הוא צודק. אבל עבור החלטת לא רגילות נדרשים מנהיגים לא רגילים. נדרשים מנהיגים שלא מוכנים להתפשר על הדמוקרטיה ולהאמין לאדם שיעשה הכל למען הישרדותו הפוליטית. גנץ לא הראשון, וככל הנראה גם לא האחרון, שמאמין להבטחות נתניהו. פראיירים לא מתים הם רק מתחלפים, ועכשיו תורם של גנץ, פרץ ושמולי להיות הכפפות החד-פעמיות. נתניהו כבר ידאג שלא יישאר מהם כלום בתום השימוש לבד מהנזק הסביבתי.