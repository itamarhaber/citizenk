---
date: 2020-02-06 14:09:00+02:00
description: ???
source: https://www.haaretz.co.il/food/cookingwithkids/2020-02-06/ty-article/0000017f-f900-d460-afff-fb66e5460000
tags: בישול
title: 'מרק עגבניות משובח: איך לא הכנתי אותו קודם?'
---

שנים שלא הכנתי מרק עגבניות ולא ברור לי למה. זה אחד המרקים הכי כיפיים וטעימים שיש וכל פעם שאני מכינה אחד אני נזכרת בזה מחדש. אבל משום מה אני אף פעם לא זוכרת אותו כשעולה השאלה איזה מרק להכין, למרות שהוא סמיך ועשיר בטעם.

לא מסובך להכין מרק עגבניות וניתן לקצר לא מעט תהליכים כך שתוך חצי שעה בערך הוא מוכן, אבל הרעיון הוא לא להכין מרק חביב, אלא להכין מרק ממש טעים, כזה שעושה חשק לעוד קערה. כבר פגשתי אנשים שרק מחממים מיץ עגבניות ומוכנים להישבע שלא צריך יותר לו, אפשר כמובן להשתמש בעגבניות מרוסקות או חתוכות וקלופות, אבל עם כל כמה שמרק כזה יכול להיות טעים, עם עגבניות צלויות הוא הדבר האמתי. אין מה להיבהל, ההכנה קלה ולא מצריכה מיומנויות מטבח יוצאות מהכלל ותוך שעה בערך יש לכם מרק שיש להתגאות בו, אבל עדיף לזלול.

**מרק עגבניות (6-7 מנות)**

**מה?**

1.5 קילו (כ-12 עגבניות בינוניות) עגבניות אדומות ובשלות

6 כפות (90 מ"ל) שמן זית

בצל לבן בינוני-גדול

כרישה אחת (לא חובה)

שורש פטרוזיליה

גבעול סלרי (לא חובה)

אפשר להחליף גם בירקות אחרים בהתאם לטעם ומה שיש בבית, כמו: שומר, תפוח אדמה או גזר

8 שיני שום

1/2 כפית פפריקה אדומה מתוקה

מכל (500 גרם) Passata (אני משתמשת במחית עגבניות של cirio)

6-7 כוסות (בערך ליטר וחצי) מים

צרור עשבי תיבול (פטרוזיליה ואפשר להוסיף גם שמיר, גבעול תימין ובזיליקום)

מלח ופלפל

**איך?**

מחממים תנור ל-200 מעלות

 עברו לתצוגת גלריהצילום: קרן הבר שוטפים את העגבניות וחוצים אותן לשניים. את החלק הפנימי משאירים למעלה. מורחים שמן זית בעזרת מברשת, או שטובלים את החלק הפנימי של העגבניות בשמן הזית, ומניחים על תבנית תנור מכוסה בנייר אפייה. מכניסים את העגבניות לתנור לחצי שעה – הצלייה גם תסייע לטעם וגם תשחרר את הקליפה מבשר העגבנייה, אחרי שהעגבניות יתקררו.

**בינתיים מתחילים עם שאר ההכנות:**

קוטמים, שוטפים, מקלפים וחותכים את כל הירקות אך לא מערבבים ביניהם, כלומר בצל, שום, כרישה, שורש פטרוזיליה – כל אחד לחוד.

בסיר גדול מחממים מעט שמן זית בכמות שמספיקה לכיסוי התחתית. מוסיפים את הבצל והכרישה, מנמיכים מעט את האש ומטגנים עד להזהבה, מוסיפים את השום ומטגנים יחד עוד כ-2 דקות. מוסיפים את כל שאר הירקות ומטגנים עוד כ-5 דקות תוך ערבוב אקראי.

מוציאים את העגבניות מהתנור, נותנים להן להצטנן כמה דקות, מוציאים את הקליפה ומוסיפים לסיר יחד עם כל הנוזלים שהצטברו על נייר האפייה. מוסיפים 1/2 כפית פפריקה ומערבבים היטב.

מבשלים יחד עוד כ-5 דקות. מוסיפים את ה-Passata (מחית העגבניות), מלח ופלפל ומערבבים היטב. מוסיפים את המים תוך כדי ערבוב, מתקנים תיבול ומרתיחים. כשהמים רותחים מוסיפים את צרור עשבי התיבול. מכסים את הסיר, מנמיכים את האש ומניחים להתבשל כחצי שעה.

כשהמרק מוכן, סוחטים את צרור עשבי התיבול ומוציאים אותו וטוחנים את המרק בבלנדר מוט עד למרקם שמעדיפים, אני מעדיפה את המרק חלק.

טועמים, מתקנים תיבול אם יש צורך ומגישים.

אני מודה שאני הכי אוהבת מרק עגבניות חלק עם שקדי מרק, אבל הוא נפלא במספר צורות הגשה:

עם אורז לבן: אמא שלי היתה אפילו מבשלת אותו במרק, אני פחות מתחברת ואם כבר מעדיפה לבשל אותו בנפרד.

עם קרוטונים או טוסטונים בצד, אפשר להזליף מעט שמן זית מעל

עם כף שמנת חמוצה

לחצו על הפעמון לעדכונים בנושא:
------------------------------

* [מתכונים למרקים](/ty-tag/soups-0000017f-da2b-d432-a77f-df3bea0b0000)
* [מרק](/ty-tag/soup-0000017f-da2a-dea8-a77f-de6aacf60000)
* [מתכונים](/ty-tag/recipes-0000017f-da28-dea8-a77f-de6a4ba50000)