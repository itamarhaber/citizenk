---
date: 2020-12-31 09:00:00+02:00
description: ???
source: https://www.haaretz.co.il/blogs/karenhaber/2020-12-31/ty-article/0000017f-f8cb-ddde-abff-fcef084e0000
tags: דעות
title: הבחירות הפכו לריאליטי ונתניהו הוא המרוויח
---

מפלגות צומחות בישראל כמו פטריות אחרי הגשם, ניזונות מהיסודות הנרקבים של מה שיכולה היתה להיות הדמוקרטיה הישראלית. ריבוי המפלגות הוא חלק מהנוף הפוליטי הישראלי, ולמרות שדי ברור שכל המנגנון נמצא בתהליכי פשיטת רגל וכבר מזמן זקוק לחשיבה מחודשת ומעודכנת, לא נראה שמשהו צפוי להשתנות. על כל פתק הצבעה מתחרות לפחות שלוש מפלגות ולא משנה מאיזה צד של הקשת הפוליטית מגיע האיש שמטיל אותו לקלפי. 

מרבית המפלגות החדשות הללו נשענות על פרסונה יחידה שמנסה ללקט ערכים מזדמנים ולקבץ "שמות" ו"תומכים". מה שמשותף לכל מנהיגי היחיד הללו זו האמונה שלהם בעצמם. אם יש משהו ברור שעולה מכולם זו היכולת הבלתי משתמעת לשני פנים שלהם להיות "מנהיגים", לפחות בעיני עצמם. 

הזמירות החבוטות על "לשים את ישראל לפני הכל" והקורבן האישי המגולם בהחלטה להצטרף לפוליטיקה, לא מסתירות את העובדה שכבר מזמן המרוץ לראשות הממשלה הפך לתוכנית ריאליטי - סוג של גביע קדוש ישראלי שמביא לזירה אנשים שרוצים בעיקר לנצח את בנימין נתניהו ולהיזכר כמי שהביאו את המהפך. 

אלא שכולם כל-כך עסוקים בעצמם וביכולות שעושות אותם האדם הנכון במקום הנכון, שאף אחד לא טורח לקרוא את הכתובת על הקיר – ככה לא עושים פוליטיקה, ככה קונים קצת חיי מדף, לא יותר. בסופו של דבר נתניהו מנסה כבר שנים לרדד את השיח ואת המציאות למינימום ההכרחי ולכן הוא גם מנסח עבור תומכיו עולם שבו כל מי שאינו איתם הוא "הם", או בוורסיה הביביסטית – "שמאלן בוגד". הסטייה הזו כל-כך הרחיקה לכת עד ששופריו, שמגנים פוליטיקאים מצוינים כמו איימן עודה, מסונוורים ממנסור עבאס, האיש והתנועה האיסלאמית. 

ריבוי המפלגות משחק לידיו של נתניהו ברמה הרעיונית ומאפשר לו להציג את עצמו כקורבן הנרדף בידי יריבים אישיים נקמניים וקנטרניים. בעוד שנתניהו ומחנהו עסוקים באסטרטגיית "רק נתניהו", אם יריביו יוציאו לרגע את ראשיהם מאיפה שזה לא יהיה, הם יוכלו לראות שהדרך לנצח את נתניהו מתחילה במקום שבו לא עולים למגרש שלו ומייצרים כללי משחק חדשים. מול הניסיון להציג מציאות דיכוטומית ורדודה יש להציג מציאות רב-גונית, כמות שהיא. לשום דבר אין סיפור אחד או פתרון אחד. 

מפלגות נישה משחקות לידיו של נתניהו, משום שהן מוכיחות שבסופו של דבר זה כל אחד לעצמו. הציבור הישראלי לא רק שנשאר קירח, הוא גם צריך לשלם על זה. איזו סיבה יש לגדעון סער, אביגדור ליברמן ונפתלי בנט לרוץ ברשימה נפרדת? הרי הם מסוגלים להקים מפלגה אחת עם ערכים שכולם יכולים לחתום עליהם. אם לא, איך הם מצפים שהבוחרים שלהם יקנו את ההצגה? 

במרכז-שמאל המצב גרוע הרבה יותר. על מרבית הקולות של אלה המזהים את עצמם כ"סוג של שמאל" מתחרות בעיקר מפלגות מרכז - העבודה שהתפרקה לחלוטין; [הישראלים של חולדאי](/news/elections/2020-12-29/ty-article/.premium/0000017f-e0fb-d7b2-a77f-e3ff40cc0000) שמן הסתם לא תשיר את האינטרנציונאל; [המפלגה של עפר שלח](/opinions/2020-12-28/ty-article-opinion/.premium/0000017f-e2e2-d568-ad7f-f3eb97cb0000) שלא תהיה מרצ; [מרצ שלא תפרוץ את הדרך לשותפות יהודית-ערבית](/opinions/2020-12-30/ty-article-opinion/.premium/0000017f-efe3-d487-abff-fffffd590000); והרשימה המשותפת שתישאר מסונדלת. רק דמיינו בנפשותיכם אם כל אלה היו יכולים לשתף פעולה במפלגה דמוקרטית אחת. כזו שאולי לא תהפוך אחד ל"גואל העם", אבל תהיה זו שתצליח לנצח את נתניהו ולחזור ולנתב את המדינה בכיוון שפוי, דמוקרטי, חילוני ונקי כפיים. העובדה שזה נשמע בדיוני מעוררת אימה.