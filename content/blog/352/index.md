---
date: 2019-07-25 10:16:00+03:00
description: ???
source: https://www.haaretz.co.il/blogs/karenhaber/2019-07-25/ty-article/0000017f-f8ee-d47e-a37f-f9fe20490000
tags: דעות
title: 'חזר הברק: גם אם זה לא נראה ככה, התקווה נולדה מחדש'
---

החזרה של ברק לזירה הפוליטית היתה לא ספק שינוי מרענן בקיץ הישראלי החם והדביק, שנוסף עליו עול הבחירות המתמשכות שאיבדו כבר מזמן מטעמן. הציוצים המושחזים, העונג הכן של ברק מהמשחק הווירטואלי מול דיירי המעון בבלפור, האופוזיציה שכבר שכחנו מהי שנוהלה על ידי איש אחד שהוכיח שאפשר לבעוט גם מהיציע, כולם היו בגדר המרענן הרשמי של הקיץ, אבל לא יותר מהצגה טובה. 

כמו במשל הצפרדע והעקרב, ברק נשאר ברק. מעבר ליציאה מלבנון שאין לזלזל בה, ברק לא רק שהיה ראש ממשלה בעייתי, הוא גם ריסק את מפלגת העבודה. למרות האמונה שבני אדם מסוגלים להשתנות ושברק אומר דברים שאוזן שמאלנית כבר שנים כמהה לשמוע, את חוסר האמון הבסיסי בברק שום קמפיין לא אמור היה לתקן. לא קשה היה לדמיין סצנריו בו אם על נתניהו תוטל שוב הרכבת הקואליציה הבאה, שברק יסכים - בתנאים מסוימים - לחבור אליו ויתרץ את המהלך ברציונליות מאולצת.

אבל למציאות דרכים אחרות ומפתיעות: היומיים האחרונים שכללו את ההתנצלות של ברק על אירועי אוקטובר 2000 ואיחוד מרצ-ישראל דמוקרטית-סתיו שפיר, הוכיחו שברק מתכוון לזה. הרשימה החדשה היא מה שנקרא באנגלית game changer ואולי, אם כי מוקדם לנבא, אפילו נקודת המפנה. הבוקר הוקמה סופסוף בישראל מפלגה דמוקרטית מרכז-שמאל שלא נראתה כאן כבר שנים והיא רעננה. זה איחוד שגדול מהותית מסך חלקיו בעיקר בשל השיבוצים ברשימה. מדהים כמה שמשחק במספרים יכול לייצר שינוי.

הקמת המחנה הדמוקרטי סתמה הגולל על הספק, אם היה, של חבירה בקונסטלציה מסוימת לממשלת נתניהו, אם ייבחר שוב להרכיב את הקואליציה. היא ביטלה את הספקות סביב ברק, האגו ומידת האמינות כי ברק במקום עשירי. זו רשימה מדברת שמאל שוטף ולא מתבייש. גם אם הוא בטונים ציוניים ומיליטריסטיים מעט שעלולים להיות צורמים לאזנו המוזיקלית של השמאל, שמצליח להבחין בניואנסים מבעד לצרחות הבוגדים שנשמעות מימין. 

 עברו לתצוגת גלריהניצן הורוביץ, סתיו שפיר ואהוד ברק. המלחמה הפוליטית הגדולה של דורנורשימה הכוללת את ניצן הורוביץ, סתיו שפיר, יאיר גולן, תמר זנדברג, אילן גילאון, עיסאווי פריג', יפעת ביטון, נעה רוטמן, אהוד ברק, מוסי רז, אבי בוסקילה (רשימה חלקית) - היא אולי לא בדיוק רשימת החלומות המושלמת המתאימה כמו כפפה ליד לכל שמאלן, אבל היא נבחרת מצוינת והיא הדרך בכיוון הנכון. ברור שיש צורך בחיזוק הייצוג של עוד קבוצות אוכלוסייה ובצורה מובהקת החברה הערבית ועם זאת הרשימה הזו מוחקת ספקות רבים ומייצרת כוח שמאל-מרכז חדש, שיתוף פעולה חיוני אם בהחלפת השלטון עסקינן.

השעטנז הישראלי של מרכז מתנדנד ומחוסר אידיאולוגיה, הוא הרסני ואת תוצאותיו אנחנו חווים היום: לימבו פוליטי מנוון. הקמת המחנה הדמוקרטי יוצרת בית רחב משמאל שאינו בו ואקום אידיאולוגי, אלא מרחב אידיאולוגי שבו המכנה המשותף הרחב הוא שמאל מדיני וחברתי. למחנה הדמוקרטי יש את היכולת לשנות את השיח הציבורי בישראל ולהביא לשינוי, זו אינה אופטימיות מאולצת, אנחנו חוזים בלידתה מחדש של מפלגת שמאל ועל כך יש לברך. 

היא אולי לא בדיוק מה שחלמנו עליו, היא אולי עדיין לא מהודקת אבל לגזור את דינה כבר עכשיו זה לכרות את הסיכוי היחיד שיכול להניב שינוי. מהקרקע החרבה של השמאל הישראלי מלבלבים סופסוף ניצנים. אפשר להתווכח שגווני הירוק לא מושלמים ושצורת העלים יכולה הייתה להיות אחרת ואפשר גם לשמוח על תחילתו של לבלוב ולהתחיל לדשן ולהשקות את היציר החדש הזה שמביא איתו המון תקווה לשינוי. תקווה – זה בדיוק מה שהיה חסר כאן, אפשר לא להבחין בבואה, אבל אז הפספוס נעשה מדכא עוד הרבה יותר.