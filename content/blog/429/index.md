---
date: 2018-10-11 12:52:00+03:00
description: ???
source: https://www.haaretz.co.il/food/cookingwithkids/2018-10-11/ty-article/0000017f-f8fb-ddde-abff-fcfffc790000
tags: בישול
title: ארוחה שלמה על נייר אפייה
---

ארוחת הערב אצלנו היא הארוחה העיקרית של היום. סוג של הרגל מגונה שיוצר יותר מדי ימים בני שתי ארוחות חמות ביום. שלוש מנות שונות לארוחת ערב אחת הוא מחזה די שכיח במחוזותינו וכבר התלוננתי על זה לא מעט, אם כי כולנו יודעים מי האשמה העיקרית. אחרי אי אילו חודשים, או שמא שנים, כבר הצלחתי למצוא את המכנה המשותף ולהגדיל אותו ואז פרץ בסערה אל בועת מטבחי הדבר החם מארה"ב - ארוחת נייר אפייה, שנאמר אם חם אז חם מהתנור, או משהו.

זה נורא קל – העיקרון הוא כמעט כמו של שקית אפייה אבל אחרת: ירקות, תפוחי אדמה ועוף או בקר, מתבלים ומכניסים לתנור, מוציאים ומגישים לשולחן. אפשר להכין את המנה באינספור טעמים, זה תלוי במצרכים שיש בבית ובטעמים שמתאימים לכם באותו רגע. המתכון הזה הוא של חזה עוף, אבל אפשר להכין אותו עם רצועות בקר, או עם כל נתח אחר של עוף ובוודאי עם כרעיים או שוקיים.

את המרינדה, שהיא בסיס הטעם, אפשר לשנות בקלות – אפשר להתחיל עם הבסיס של שמן ועשבי תיבול, אבל מכאן רק מתחיל התיאבון: כרעיים של עוף עם תפוחי אדמה, בטטות ופלפלים בסגנון מקסיקני, עוף ברוטב מילאנזה, וריאציה על קורדון בלו, עוף בנוסח טקסני עם שעועית ירוקה, תירס ותפוחי אדמה, נתחי בקר או עוף ברוטב לימון עם ארטישוק ירושלמי ואפונה, עוף טריאקי ועוד.

הארוחה החדשה משום מה עוררה עניין, או שאולי זו העובדה שהם פשוט היו רעבים, כך או אחרת יום למחרת נשמעה השאלה – אמא, מתי נכין שוב את הארוחה של אתמול? יום למחרת כבר חידשתי את מלאי ניירות האפייה.

**חזה עוף, תפוחי אדמה ושעועית ירוקה על נייר אפייה (כ-5 מנות)**

 עברו לתצוגת גלריהצילום: קרן הבר **מה?**

תבנית תנור

נייר אפייה

1.250 ק"ג פילה חזה עוף

800 גרם תפוחי אדמה אדומים – מקולפים וחתוכים לקוביות

600 גרם שעועית ירוקה עדינה קפואה

**למרינדה:**

ראש שום שלם כתוש

50 גרם חמאה מלוחה מומסת

1/2 כוס (110 מ"ל) שמן זית

1/4 כוס (60 מ"ל) יין לבן

מלח (כחצי כפית) ופלפל שחור לתיבול

חופן פטרוזיליה קצוצה ועלי רוזמרין / טימין (לא חובה)

**איך?**

מחממים תנור ל-200 מעלות

מניחים נייר אפייה על התבנית ומשמנים במעט שמן זית

מכניסים לקערה גדולה את כל מרכיבי המרינדה ומערבבים היטב.

טובלים את פילה העוף במרינדה ומניחים בתבנית (מסתבר שעדיף במרכז).

מכניסים את תפוחי האדמה לקערת המרינדה, מערבבים בעזרת הידיים ומוציאים ישר לתוך התבנית ומסדרים מסביב לנתחי העוף.

מכניסים לתנור ובינתיים מכניסים את השעועית הקפואה לקערת המרינדה ומערבבים.

אחרי כ-20 דקות בתנור, תפוחי האדמה מתחילים להשחים וזה הזמן לשלוף בזהירות את התבנית ולהפוך את העוף.

מוסיפים את השעועית מסביב או שמזיזים מעט את תפוחי האדמה ויוצקים מעל הכל את המרינדה שנותרה.

מחזירים לתנור לעוד כ-20 עד 25 דקות בתנור.

משנים את מצב התנור לגריל, מעלים את התבנית למסילה העליונה כ-3 עד 5 דקות, תלוי בתנור ובטעם - אצלנו, לדאבוני, מעדיפים אותם בהירים.

מוציאים ומגישים (אפשר להגדיל ראש ולעטר בעשבי תיבול קצוצים מעל)

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)