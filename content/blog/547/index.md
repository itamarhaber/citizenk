---
date: 2017-09-07 09:45:00+03:00
description: ???
source: https://www.haaretz.co.il/food/cookingwithkids/2017-09-07/ty-article/0000017f-f89f-d2d5-a9ff-f89f359d0000
tags: בישול
title: איך להכין פסטה ביתית עם הילדים ואפילו ליהנות מזה
---

לפני כמה חודשים, עת נחה עלינו רוח הסידורים והניקיון, ארגנו מחדש את ארונות המטבח ואחד מהדברים שנתגלו בחפירות הארכיאולוגיות הללו היתה מכונת הפסטה שלא יצאה מקופסתה מאז שעברנו דירה. ברור שזה הוביל להחלטה שהגיע הזמן שנכין פסטה ותעיד על רצינות כוונתנו קניית קמח לפסטה כבר באותו אחר הצהריים. לאור העובדה שהטור הזה נכתב רק עכשיו, הרי שקל להניח שכל הסיפור קצת התמסמס כי למי יש כוח להכין פסטה אם אפשר לקנות?

**אוהבים לבשל ויש לכם מה להגיד על זה? [הצטרפו לקבוצת הפייסבוק של מדור האוכל](https://www.facebook.com/groups/135499163724115/)**

תכל'ס כאשר היצע הפסטות הטריות והיבשות כל כך מוצלח (וזול) אין שום סיבה להכין פסטה בבית למעט העובדה שזה פשוט כיף, ריפוי בעיסוק מושלם או זמן איכות שתוצאתו אוכל נחמה מלא בפחמימות. אולי זו האנרגיה שהפיחה בנו האריזה לקראת הטיול צפונה למחרת, אבל ביום שישי שעבר ובצורה די מפתיעה החלטנו לצאת מהעצלות, לשבור את השגרה ולהכין פסטה.

שרוולים לא הופשלו כי קיץ, אבל ידיים הושטו ונהנו ללוש, לסובב, להחזיק, חיוכים נמתחו למקסימום וקולות נרגשים חזרו ונשמעו בכל פעם שעוד קבוצת פסטה נחתה על זרועות צאצאים. הסיכום הוא שאין הבדל ממשי בטעם, אבל הכיף עושה את שלו.

**פסטה ביתית (כ-5-6 מנות)**

**מה?**

450 גרם קמח (אפשר רגיל, אנחנו השתמשנו בקמח פסטה של דה צ'קו)

1 כפית מלח

40 מ"ל שמן זית

4 ביצים טרופות קלות

**איך?**

ניתן להכין או ביד או במעבד מזון.

עבודת יד: מנפים את הקמח והמלח על משטח עבודה, יוצרים גומה במרכז ואליה שופכים את הביצים ואת שמן הזית. מפעילים את המיקסר עם וו גיטרה או שמתחילים לאסוף קמח מהשוליים אל הנוזלים ומתחילים לערבב. אוספים את הקמח ויוצרים בצק, לשים כעשר דקות או עד שהבצק חלק וגמיש. ייתכן שיהיה צורך להוסיף עוד מעט קמח בזמן העיבוד.

מעבד: שופכים את כל החומרים למעבד ומעבדים בפולסים עד לקבלת פירורים גדולים כ-8-9 פולסים. עורמים את פירורי הבצק על משטח מקומח ולשים עוד כשתי דקות.

עוטפים בניילון נצמד ומכניסים למקרר ל-20 דקות.

**הכנת הפסטה**

במכונת פסטה: מחלקים את הבצק ל-4 חלקים, משטחים למלבן ומרדדים במכונת פסטה מקומחת קלות. מתחילים במרווח הגדול ביותר בין גלילי הרידוד וממשיכים להשחיל את הבצק במרווחים הולכים וקטנים עד למרווח הדק ביותר. מעבירים את הבצק המרודד בהתקן לחיתוך הפסטה לקבל הצורה הרצויה.

ביד: ניתן לרדד את הבצק לעלה באמצעות מערוך, הטכניקה פשוטה – מרדדים ומקפלים לשניים ושוב מרדדים לפחות כעשר פעמים עד לרידוד הבצק לעובי הדרוש. ניתן לחתוך לפסים דקים לקבלת טליאטלה או פטוצ'יני.

**בישול הפסטה**

מביאים לרתיחה סיר גדול של מים מומלחים, מוסיפים מעט שמן למים הרותחים ומכניסים את הפסטה, מבשלים כ-3-4 דקות ומוציאים מהמים או מסננים ומעבירים לרוטב.

**רוטב דלה בלה (רוטב הבית הנוכחי)**

**מה?**

1 בצל קצוץ דק-דק

6-7 שיני שום כתושות או קצוצות

פרח ברוקולי חלוט וקצוץ או חצי חבילה ברוקולי קפוא (מומלץ להפשיר וקצת לקצוץ)

חצי חבילה פטריות פרוסות

300 גרם חזה עוף נקי וחתוך לקוביות (לא חובה)

שמן זית

1/2 כוס יין לבן

מלח

**איך?**

במחבת גדולה מחממים שכבה דקה של שמן זית ומוסיפים בצל, מטגנים עד שהבצל שקוף ומוסיפים את קוביות חזה העוף. מטגנים יחד עד שחזה העוף משחים, מוסיפים את השום ומטגנים עוד כשלוש דקות. מוסיפים את הברוקולי והפטריות, ממליחים ומקפיצים יחד עוד כשתי דקות. שופכים את היין הלבן ומניחים לאלכוהול להתאדות, מבשלים עוד כשלוש דקות וזהו.

ניתן לקשט בעשבי תיבול קצוצים או בתלתלי פרמז'ן (פשוט מקלפים את הגבינה בעזרת קולפן ירקות לאורך אחד מהצדדים).

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)