---
date: 2016-04-06 12:38:00+03:00
description: ???
source: https://www.haaretz.co.il/blogs/karenhaber/2016-04-06/ty-article/0000017f-f8db-d318-afff-fbfbe4940000
tags: דעות
title: דמיין את ההישג, אדוני ראש הממשלה
---

בנג'מין פרנקלין הוא דמות מרתקת, איש אשכולות שידו בכל, שלמרות שהוא שוכן עפר מ- 1790, השפעתו על החיים היום עדיין ניכרת. בין כל סגולותיו היה פרנקלין תיאורטיקן של מדע המדינה ואחד מראשי האקטיביסטים הפוליטיים של כל הזמנים. כשהיה בן 16 פירסם טורים בעיתון של אחיו, תחת שם העט Mrs Dogood, בין היתר כתב: "ללא חופש הדעה, לא תיתכן תבונה ואין חירות ציבורית ללא חופש הביטוי".

בשנים טרום מלחמת העצמאות האמריקאית, שהה פרנקלין בעיקר בלונדון בשליחות מטעם המושבות, עת מוקד החיכוך בין הכתר למושבות החדשות הלך והתרחב. פרנקלין נשלח ללונדון לפייס את הבריטים ולהבטיח שהדרישה לעצמאות היא תופעה שולית. אלא שהיחסים בין המתיישבים האמריקאים לבית המלוכה הלכו והתערערו. השתלשלות העניינים ובגדול חוק הבולים, טבח בוסטון ומסיבת התה של בוסטון העצימו את הדרישה לעצמאות האמריקאית ופרנקלין זנח את הקו המפוייס ואת תקוותו להצלחת משא ומתן ללא שפיכות דמים. אחרי שבינואר 1774 הוא נקרא להתייעצות עם שר האוצר הבריטי והפך למטרה לחיצי לעג בריטיים, פרנקלין החליט לחזור בהבינו שהמלחמה בלתי נמנעת. בתקופה עד לעזיבתו פעל רבות לטובת העניין האמריקאי וטען כי האמונה בחירות ובזכויות האדם תנצח. אקורד הסיום היה ב- 5.4.1774 במכתב פתוח ללורד נורת', ראש ממשלת בריטניה, בו הוא שם ללעג את הגישה הבריטית שכשלה בקריאת הכתובת על הקיר.

במכתב טוען פרנקלין כי בידו הפתרון לבעיה המתעוררת באמריקה וטוען שבמסגרת המסורת הבריטית בה לכל אחד דעה, הוא מציע פתרון שראוי שישקל בכובד ראש: הנהגת משטר צבאי על המושבות והמלכת מלך מטעם. פעולה שתספיק כדי שהאמריקאים יוותרו על תביעתם וימשיכו לשלם את תשלומיהם לכתר, הנחוצים לצמצום הגירעון. ל"טענתו" הרושם שיעשו החיילים הבריטיים הוא כל כך גדול שידכא מיד את ההתנגדות האפשרית של "האמריקאים הטפשים" שהשהיה בארה"ב "טימטמה" אותם עד שכל 20 אמריקאים שווים אזרח אנגלי אחד. לכן, הכיבוש האנגלי יהיה פשוט והאמריקאים ייטו בקלות לשמש כעבדי הכתר. באמתחתו עוד שלל הצעות אופרטיביות כמו מינוי אחראים מבין ה"עבדים האמריקאים" (תושבי המושבות) והנהגת אמצעי ענישה "יחסיים", כמו 100 עד 1,000 מלקות בבוקר קריר, למתקשים להישבע אמונים לכתר. כמו כן הוא מציע למכור את ה"עבדים האמריקאים" והיבשת כולה לצרפת או לספרד כאשר ימוצה הפוטנציאל הכלכלי למיקסום התועלת. "דמיין את ההשג" הוא מציע לראש הממשלה.

 עברו לתצוגת גלריההשתלשלות העניינים ובגדול חוק הבולים, טבח בוסטון ומסיבת התה של בוסטון העצימו את הדרישה לעצמאות האמריקאית ופרנקלין זנח את הקו המפוייס ואת תקוותו להצלחת משא ומתן ללא שפיכות דמיםבהשראת פרנקלין אני קוראת לראש הממשלה "לדמיין את ההישג". 7 שנות שלטון, כמעט שנה של ממשלת ימין-דתית שכוחה במותניה. חלון הזדמנויות לעשות סופסוף את המעשה הנועז, את הפתרון הימני שיביא את הקץ לכל עוולות שלטון השמאל. דמיין את ההישג, אדוני ראש הממשלה, אם אתה תהיה ראש הממשלה שיביא לגאולה.

ולכם, אנשי הימין, אני מציעה לא להיות פאסיביים, התעוררו ודרשו את המגיע לכם. לא לחינם הלכתם לקלפי, לא לשווא התגייסתם עם בוא האיום על נהירת הערבים לקלפי. הגיע הזמן שתשאלו את ראש הממשלה איך ייתכן שבמצב בו יש רוב בכנסת לפתרון ימני שיוכיח שאין עם כובש בארצו, הוא בכל זאת מתמהמה? לא רק שהוא מתמהמה, הוא אפילו הזמין אתמול פומבית את אבו מאזן לפגישה. בעצם למה לשאול? דרשו ממנו כי הגיע הזמן, כי הוחלפה האליטה, כי שבע שנים זה מספיק זמן ואם לא עכשיו אימתי?

אתם יודעים שזה הזמן, למרות שיפה שעה אחת קודם - תמיכתו של ליברמן מובטחת, ש"ס לא צפויה לעשות בעיות שהרי דרעי כבר הכריז על אוסלו כטעות, וכולנו ממילא מעצבנת את נתניהו גם בשל התנגדותה לרפורמה במערכת המשפט וגם בגלל שהיא לא ממש עזרה במתוה הגז (רשימה חלקית).

 עברו לתצוגת גלריהזהו ראש ממשלה שעושה לילות כימים בביטחוננו ובביטחון העם היהודי כולו, שרעייתו היא גאווה לאומית, דמות למופת ומודל לחיקוי צילום: תומר אפלבאוםאמרו לראש הממשלה שלא די להתקשר לאב החייל, גיבוי החייל הוא לא בטלפון, טלפון זה קל, גיבוי הוא רק במעשים. לחצו על ראש הממשלה לקבל הצעות "הומניות ומוסריות" להגדרתו של נעם ארנון, דובר הישוב היהודי בחברון, שכל פיגוע יביא לבניית עוד יישוב, הפקעת אדמה, הכרזה על אדמת מדינה ובניה יהודית גורפת. מי עוצר אתכם? צאו לרחובות, הציפו אותם, הן עם ישראל לא מפחד מדרך ארוכה, כמה ארוכה הדרך אם היא מסתכמת בכמה הפגנות המוניות שיוכיח למנהיגים מי הריבון האמיתי. כי התמיכה שלכם בקלפי היא עבור מעשים ובכוחכם גם להחליף ריבון אם נתניהו לא יביא לשינויים.

ואת השמאל יש לשאול - האם 7 השנים האחרונות לא הוכיחו לכם שהימין צודק? עדיין לא השתכנעתם וראיתם את האור? אנחנו מוקפים חיות טרף, לנצח נאכל חרב ועם לא כובש בארצו. קבלו בהכנעה את מה שראש הממשלה ראה והתריע עוד לפני שזה הפך מיינסטרים, והבינו כי המפתחת להצלחה ולגאולה יהודית בארצנו המובטחת כעם הבחירה בידיו. נתניהו הוא האדם הנכון, בואו נאמר את זה – זהו ראש ממשלה שעושה לילות כימים בביטחוננו ובביטחון העם היהודי כולו, שרעייתו היא גאווה לאומית, דמות למופת ומודל לחיקוי בנוסף להיותה פסיכולוגית ילדים, שמציל אותנו מבידוד מדיני, מהאיום האיראני ומכל סכנה (ובכן, למעט הטרור הפלסטיני – פרט שולי).

אדוני ראש הממשלה, אנו נושאים עינינו אליך כי רק אתה יכול, אגב גם את זה ראית לפני כולנו. הגיע הזמן להפסיק לדבר ולהתחיל לעשות את מה שנבחרת לעשות ולהוביל. להיות ראש ממשלה ימני ותקיף ולא ראש ממשלה רופס שמזמין את אבו מאזן באמצעו של גל טרור. הפסק את מילמולם ההרסני של אלה שטוענים ששכחת מה זה להיות יהודי, עזוב את הרפורמים ואת אגף התודעה היהודית ובהפרדה בין העם הנבחר ובין ערבים בבתי החולים ננוחם. הפגן יוזמה ואומץ יהודי והאמן באמונה שלמה כי רק אתה יכול, גאל אותנו בזרוע ימין חזקה ונטויה כי אתה נתניהו ואתה יכול, השב גאווה לאומית לאזרחי המדינה ונחזה כולנו בגאולה הקרבה בימי נתניהו, אמן.