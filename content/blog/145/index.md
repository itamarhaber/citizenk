---
date: 2021-03-23 16:33:00+02:00
description: ???
source: https://www.haaretz.co.il/family/homeschooling/2021-03-23/ty-article/.premium/0000017f-f8ac-d460-afff-fbeef75c0000
tags: חינוך
title: כשהמערכת דורסנית, מורים שוכחים שדרכם אל התלמיד נעשית מן הלב
---

מעבר לאהבת המקצוע, שהיא חיונית עבור הבוחרים בחינוך כמקצוע, בעיניי מחנך צריך לאהוב את תלמידיו, לראות אותם, להקשיב להם וללמוד מהם כיצד לעשות את תפקידו על הצד הטוב ביותר. בסופו של דבר כל ילד צריך את הניואנסים שלו ואין ילד שלא צריך יותר ממה שהמערכת נותנת - פשוט יש ילדים שיכולים להסתדר. חלקם מקבלים תשובות לצרכים שלהם ממקורות אחרים וחלקם מסתדרים בלי.

במצב הנתון של 30-40 תלמידים בכיתה, ברור שבלתי אפשרי שמורה יראה כל תלמיד, יקשיב לו ויתאים את עצמו אליו. לכן הדרך לייצר סבלנות וקשב היא בעיקר באמצעות אמפתיה והמון סבלנות, ענווה וזהירות אין קץ. מול קבוצת תלמידים, יהיה גודלה אשר יהיה, למורה אין הרבה נקודות יתרון. אלה העיקריות יהיו נעוצות בתפיסה שלו את המקצוע ותפקידו בתוכו. ידיעת החומר למשל לא מבטיחה הצלחה בהעברת החומר, שיעורי בית ומבחנים אינם האינדיקציה היחידה שיש לו וגם לא השימוש במרות שניתנה לו מעצם תפקידו.

למורה המבקש להעביר את תורתו קל ליפול למקום של כוח, שהרי נתונה לו כאמור המרות בכיתה. אך מורה שבונה על מרות זו במקום על האנושיות שבו - חוטא לתפקידו. בצר לי, אני רואה לא פעם את השימוש בכוח השרירותי הזה שהוא בעיקרו ניסיון למציאת דרכים פרקטיות להימנע מסנקציות, ולכן הוא חוטא למהות החינוך והקניית ערכים וידע ולמעשה לא פעם פוגע ומחטיא - למרות הכוונות הטובות.

הדבר היחיד שהמורה באמת יכול לשלוט בו הוא ההתנהגות שלו עצמו. מחנך שידע לפנות אל התלמיד, שיעורר בו עניין, שינהג בו באמפתיה, בקשב ובכבוד, יגיע אל לבם של התלמידים והלכה למעשה יחנך הרבה יותר מאשר מורה שיבחר להשתמש בכוחו היחסי. "שליטה" באמצעות יחסי מרות היא למעשה אך אשליה של שליטה, כיוון שהיא מבוססת בעיקר על השלטת פחד וחרדה ואין בה משום מעשה חינוכי.

הנה דוגמה: כיתת בני נוער חזרה מטיול לבית הספר. באוטובוס היה ציוד שיש לפרוק ולהחזיר למקום בטרם התפזרות התלמידים. תלמידה אחת נעלמה מעיני המורה וזו חשבה שהתלמידה הבריזה. במקרה מדובר בתלמידה שהמורה נוטה לפספס לא פעם ולחשוב שהיא איננה משום שהיא שקטה. בפני המורה היו לא מעט דרכי פעולה, אבל בהנחה שהיא רוצה להניע את התלמידה ללקיחת אחריות אישית, סולידריות כיתתית ו"הגדלת ראש", עליה לפעול בחוכמה כדי להעביר את המסר. הקו בין הבנת מסר לעלבון או השפלה הוא דק מאוד, למרות שההבדל ביניהם עצום.

המורה בחרה לשלוח לנערה הודעה בנוסח "אני מבינה שהיית עייפה אחרי הטיול, אבל כולם היו עייפים וזה לא בסדר ללכת הביתה כשכולם נשארים לסדר". הבעיה היתה שהנערה לא הבריזה - אלא נשארה לסדר ולא הלכה לפני שכולם שוחררו. במקרה הזה המורה אולי צודקת עקרונית, אבל את הפגיעה שפגעה בנערה, שהואשמה על לא עוול בכפה בראש קטן, כבר אף אחד לא יוכל להחזיר.

אבל גם בהנחה שהתלמידה היתה "בעייתית", לא נכון יותר להתחיל את השיחה במשפט כמו "לא נפרדתי ממך בסיום הטיול, יכול להיות שפספסתי אותך בזמן הסידור?", תגובה מסוג זה גם תייצר אווירה נעימה ואמפתית, וגם תאפשר למורה לגלות אם אכן הנערה הבריזה ותפתח פתח להיגד מוסרי של אחריות אישית. בהנחה שהנערה אכן לא היתה, אין שום פסול במה שהמורה כתבה מלכתחילה, רק שהיה חסר תנאי אחד - להיות בטוחה שאכן הנערה הלכה משם.

ראוי היה שמורה שלוקחת את תפקידה ברצינות תסמן לעצמה לבדוק את הנוכחות של הנערה, מאשר להעמיד אותה במקום כזה. מעשה החינוך קשה ומלא מהמורות, והבחירה להפעלת כוח, גם אם מילולי או רגשי, היא קלה יותר. אבל איש חינוך אמיתי מחפש קודם את הפתרון בתוך עצמו מתוך הנחה שבדוגמה האישית הזו הוא נותן שיעור חשוב לעצמו - כמו גם לתלמיד. החינוך לערכים הוא הרבה מעבר לחומר הנלמד בכיתה וחלק ממנו הוא מתן דגש על הערך העצמי של התלמיד.

כשהמערכת דורסנית וכשהומניזם הוא בגדר מקצוע ולא דרך חיים, מורים שוכחים שדרכם אל התלמיד נעשית מן הלב, ומעדיפים את השימוש בכוחם היחסי על תלמידים. יש לזה השפעה מכרעת על נפשו של התלמיד, והמערכת צריכה לתת על כך את הדעת - כי את התוצאות אנחנו רואים במציאות. לא קל להיות מורה בישראל, אבל מורה שטועה להשתמש בכוח המרות במקום בכוח החינוך והאמפתיה - הוא מורה שחוטא לתפקידו.

*מוזמנים לשלוח שאלות ונושאים לדיון למייל [LegadelBabait@gmail.com](mailto:LegadelBabait@gmail.com)*

לחצו על הפעמון לעדכונים בנושא:
------------------------------

* [מורים](https://www.themarker.com/ty-tag/teachers-0000017f-da2a-d718-a5ff-faaecaf70000)
* [מערכת החינוך](https://www.themarker.com/ty-tag/0000017f-da36-d938-a17f-fe3ea62f0000)
* [בית ספר](/ty-tag/school-0000017f-da56-dea8-a77f-de76a3fb0000)
* [חינוך](https://www.themarker.com/ty-tag/0000017f-da2f-d494-a17f-de2f87270000)