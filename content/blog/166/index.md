---
date: 2021-02-02 18:32:00+02:00
description: ???
source: https://www.haaretz.co.il/family/homeschooling/2021-02-02/ty-article/.premium/0000017f-f8fc-d044-adff-fbfd1b8c0000
tags: חינוך
title: זו הזדמנות לעשות אתחול לחינוך ילדינו. בואו לא נפספס אותה
---

אחד הרגעים שאני אוהבת ביום זה הזמן לפני שקטינא הולך לישון, הזמן שלרוב הוא מרשה לעצמו להתרפק בחיבוק ולדבר. באחד מלילות הסגר הנוכחי, הוא פתאום אמר "אמא, אם זה מה שיהיה עכשיו עם בית ספר, אני מעדיף שנחזור לחינוך ביתי". אני יכולה לראות עד כמה שפר גורלו - יש צוות בית ספר שטורח ועמל על מערכת שרואה גם את התלמיד ורווחתו ושואפת ללמד ברוח נעימה וסקרנית גם דרך מצלמות, שני הוריו בבית, זמינים ומסייעים, יש לו מרחב גדול להסתובב בו וגם מרחב אישי. לכאורה ברשותו כל התנאים לצלוח את התקופה הזו, ובכל זאת הזום מאמלל אותו, כמו גם עוד מיליוני ילדים בעולם והוריהם (לא כולל את אלה שהטכנולוגיה אינה נגישה עבורם). 

האומללות הזו מקורה לא רק בקושי לתחזק את השגרה החדשה הזו ובתוך חוסר ודאות מדאיג, אלא בעיקר משום שהקורונה חושפת גם את כל תחלואיי מערכת החינוך. אין כאן הפתעה יתרה, כבר שנים הורים מסבירים שמבחינתם בית הספר הוא חברה. אלא שלו רק היינו דורשים ממערכת החינוך ללמד את הילדים ללמוד - הרי שדווקא עכשיו הם היו יכולים לתרגל את זה נהדר. 

הניסיון לתרגם את השיעור הפרונטלי לזום הוא כישלון קולוסלי. מורים שלא מצליחים להחזיק פרונטלית כיתה 45 דקות, בוודאי שאינם מסוגלים לזאת בזום, עוד יותר כשמדובר במורים מאותגרים טכנולוגית. אבל יותר מזה, זו תקופה של לחץ נפשי עבור כולם והניסיון של המערכת להתנהג בבית כמו בבית הספר ולפי לוח זמנים דומה אינו פרודוקטיבי בכלל, להפך - הוא יוצר יותר מתחים בתוך תקופה רוויית לחצים ממילא. 

[כתבתי בעבר](/family/homeschooling/2020-12-15/ty-article/.premium/0000017f-f8d5-d460-afff-fbf7437a0000) שאין היגיון בזה שהעולם השתנה כל כך הרבה בשנים האחרונות ואילו בית הספר נשאר כמעט באותו מודל. הכל סובב סביב מדדים מספריים הניתנים למדידה כמותית: מספר שעות הלימוד, הזמן המחייב של כל שיעור, ציונים, כמות שיעורי בית, מספר מבחנים ומדדי הערכה (רשימה חלקית). כאשר מעבירים את המערכת הזאת הביתה, די ברור שלא רק העומס בלתי אפשרי, אלא גם לא נכון או הגיוני. 

הנושא הזה היה אחד הדברים שעלו השבוע במהלך הליכה עם המרכזית. הגענו לנקודה שלימודים אמורים להיות כיף, ואיך זה יכול להיות שהם לא. סיפרתי לה שזה מצחיק כי בעצם המילה בית ספר באנגלית - school, מקורה במילה היוונית לפנאי, כלומר מקום להעשרה, לכיף שהוא אינטלקטואלי, ולא ברור איך רחקנו כל כך. אנחנו יכולים להגיד שלמידה היא חלק בלתי נפרד מהחיים ולצטט המון משפטים יפים על חשיבות הלמידה, אבל 12 השנים המעצבות של ילדים בבית הספר בעיקר מוציאות מהם שנאה ללימודים. זה לא אמור להיות הגיוני בעינינו, או להתקבל בתירוצים של "ממילא מה שחשוב זו החברה". 

הקורונה מספקת דווקא נקודת יציאה, או עצירה טובה, ממנה אפשר לעשות אתחול אם רק ניתן על כך את דעתנו ונכיר בעובדה שיש צורך בשינויים. הרי אם נצא מתוך הקופסה ונסתכל על מכלול הצרכים של הילדים בתקופה שאנחנו מצויים בה, נגלה למשל שיש דרכים לייצר שינוי לטובה גם בלמידה וגם ברווחתם של התלמידים ובני משפחתם. 

ברור למשל שלא מעט ילדים סובלים מהעדר פעילות גופנית; אם במקום לנסות להעביר שיעורי התעמלות, יבקשו מהתלמידים לצאת להליכה עם אפליקציה מתאימה ל-20 דקות לפחות פעמיים או שלוש בשבוע, לא רק שיסייעו לבריאות הגופנית של תלמידים, אלא אפילו אפשר לייצר אצלם הרגל בריא; אם במקום ללמד ספרות, כל ילד יתבקש לקרוא ספר ולכתוב עליו יומן קריאה בהתאם לגילו, נקבל גם אימון על מיומנויות שפה חשובות (שמסתמן שלא מעט מהן נפגעות במהלך הקורונה), הקניית הרגלים טובים וגם נאפשר ביטוי ליצירתיות. המורה יכול פשוט להזמין תלמידים לשיחות אישיות בזום וללוות מרחוק את כתיבת יומן הקריאה - כל ילד בהתאם ליכולותיו ויצירתיותו. 

אם ניתן לילדים משימות יצירתיות בהתאם לגילם, כמו: הטמנת זרעים וגידול ירקות באדנית, כתיבת בלוג סגר, משימת חקר בנושא מסוים בהתאם למקצוע, יצירת זוגות רב גיליים לחניכה, סיורים וירטואליים במוזיאונים, יצירת עיתון כיתתי חודשי וכיו"ב, נוכל לפתח לא מעט מיומנויות גם בלמידה מרחוק, נעורר סקרנות ועשייה ונעניק משמעות בתקופה לא פשוטה. 

ניתן למנף את הקורונה לשינויים מתבקשים ולהפסיק לעבוד על אוטומט. אנחנו רואים את חוליי המערכת מול עינינו יומיום, ואין לזה חיסון. יש תכנית, אבל התכנית הזו צריכה להגיע מתוך דרישה ברורה שלנו ההורים, דרישה שגם תהיה שיעור טוב לילדים שלנו, שיעור שיש עמו לא מעט תמורה שראוי היה מזמן כבר להעניק לילדים. 

*מוזמנים לשלוח שאלות ונושאים לדיון למייל [LegadelBabait@gmail.com](mailto:LegadelBabait@gmail.com)*

לחצו על הפעמון לעדכונים בנושא:
------------------------------

* [מערכת החינוך](https://www.themarker.com/ty-tag/0000017f-da36-d938-a17f-fe3ea62f0000)
* [חינוך](https://www.themarker.com/ty-tag/0000017f-da2f-d494-a17f-de2f87270000)
* [הורות](/ty-tag/parenthood-0000017f-da26-d938-a17f-fe2ebef50000)