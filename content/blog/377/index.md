---
date: 2019-04-28 09:47:00+03:00
description: ???
source: https://www.haaretz.co.il/blogs/karenhaber/2019-04-28/ty-article/0000017f-f8a4-d887-a7ff-f8e4af700000
tags: דעות
title: העתירה שהיא סיפורה העצוב של הדמוקרטיה בישראל
---

בשבוע שעבר קרה משהו מעניין שכמעט לא קיבל התייחסות - [בג"ץ דחה](https://www.themarker.com/law/2019-04-23/ty-article/0000017f-e836-dc91-a17f-fcbf450b0000) את עתירת "התנועה לטוהר המידות" ועו"ד שחר בן מאיר [לפסול את החלטת הנשיא](/news/elections/2019-04-17/ty-article/.premium/0000017f-f84a-d887-a7ff-f8ee17900000) להטיל את תפקיד הרכבת הממשלה על בנימין נתניהו. בעתירה נאמר כי הטלת התפקיד על מי שנגדו עומד ותלוי כתב אישום על עבירות טוהר המידות בכפוף לשימוע אינה סבירה, ופוגעת בשלטון החוק ובאמון הציבור במוסדות המדינה. למעשה, ביקשו העותרים מבית המשפט העליון לקבוע נורמה שאינה כתובה בחוק באמצעות פסיקה. 

היה ברור כי דינה של העתירה להידחות ועם זאת היא מספרת סיפור עצוב. בשורה התחתונה, העותרים ביקשו סעד מבית המשפט במקום שבו כושל החוק וכושלות הנורמות הציבוריות. לא ניתן לעקוף את העובדה שבחוק לא מופיעות בשום מקום נורמות מינימליות המחייבות את ראש הממשלה, או לחלופין איסור עליו לכהן או להיבחר מחדש בסיטואציה שכזו. בנוסף, לפי החוק, תפקידו של הנשיא בהחלטה על מי להטיל את הרכבת הממשלה ברור ומצומצם. 

בית המשפט נגע בסוגיה הטכנית בלבד ודחה את העתירה בתואנה שאינה תואמת את אופי מוסד הנשיאות כמוסד ממלכתי וא-פוליטי, ולא מתיישבת עם העובדה שתפקיד הנשיא לאתר את חבר הכנסת בעל הסיכויים הגדולים ביותר להרכיב ממשלה בהתאם להמלצות המפלגות ולא יותר. אלא שהעניין העיקרי בעתירה נוגע למה שאינו מופיע בחוק. עניין שכל כך חסר בציבוריות הישראלית ואין בכוחו של בית המשפט להעניק: זוהי הזעקה אל בית המשפט להציל את מה שלא החוק ולא הציבור מצילים - את אמות המוסר המינימליות. 

בדמוקרטיה ליברלית אמיתית אין צורך בחוק הפוסל מועמד שנגדו מתנהל הליך פלילי, מכיוון שמראש לא היה עולה על הדעת שפוליטיקאי במצב כזה (להזכירכם, האיש איננו עוד נבחר ציבור אלא מועמד לראשות הממשלה) יתמודד שוב, יזכה לתמיכת מפלגתו ולתמיכת יותר ממיליון מצביעים בקלפי. אלה אמורים להיות מנגנוני הסינון: אישי, מפלגתי וציבורי, אך אף לא אחד מהם פעיל. 

 עברו לתצוגת גלריהחגיגת הניצחון של הליכוד, החודש. היה ברור שאף אחד לא יביע התנגדותצילום: אמיל סלמןאלא שזה בדיוק העניין - בית המשפט הוא לא זה שיביא אלינו את בשורת הדמוקרטיה הליברלית. זה לא תפקידו. בישראל רווחת כיום הבנה דמוקרטית לקויה שבאה לידי ביטוי רק בעצם קיומן של בחירות וקיומו של שלטון רוב. כל הרעיון הנוגע למגבלות הכוח, נורמות מוסריות, זכויות המיעוט, זכויות הפרט, מלחמה בשחיתות וערכים שכאלה, לא נתפש כחלק מהותי מהדמוקרטיה. רק התהליך נתפש כמהות וכל היתר - "ערכי שמאל". 

זאת הסיבה שנתניהו הציב מראש את מועמדותו. היה לו ברור שאף אחד לא יביע התנגדות. ואכן, בסופו של תהליך, הליכוד הציב בראשו מועמד החשוד בפלילים שגם קיבל את המנדט להרכיב את הממשלה בהתאם לתוצאות הבחירות ולהמלצות שקיבל הנשיא מהמפלגות. הבעיה אינה בבית המשפט ובעצם גם לא בחוק או בתפקוד הנשיא, אלא בתפישה של הציבור את מהות הדמוקרטיה והנורמות הדרושות מנבחר ציבור. עצם הבחירה בנתניהו או דרעי או כל מועמד המואשם בפלילים ובמפלגה שהציבה אותם בראשה - היא מעשה שערורייתי. ניקיון כפיים הוא בסיס לשלטון חוק ותקינות מוסדית ועובדתית, אך נראה שעניין זה אינו מהותי לציבור בישראל. 

טוב שנותרו בישראל אנשים וגופים כמו "התנועה לטוהר המידות" ועו"ד בן מאיר, הממשיכים להילחם בכל דרך בשחיתות, הגם שזה נראה כמעט חסר סיכוי. העתירה, מופרכת ונואשת ככל שתהיה, היא הגחלת של אלה המבינים את מהותה של השחיתות, את הפגיעה העצומה והאיטית שלה במערכות ובאמון הציבור. כשלא יוצאים נגד שחיתות, התוצאה היא תמיכה טקטית שמאפשרת את המשך השחיתות וזהו מעגל אימים במדרון חלקלק.