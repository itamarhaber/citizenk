---
date: 2017-07-27 13:10:00+03:00
description: ???
source: https://www.haaretz.co.il/food/cookingwithkids/2017-07-27/ty-article/0000017f-f89c-d2d5-a9ff-f89c5e800000
tags: בישול
title: שלושה מתכוני סלמון קלילים וזריזים
---

14 שנות הורות הוכיחו לי ששניצל זו אקסיומה. תנו לילדים (שלי לפחות) שניצל והם יהיו מוכנים לאכול אותו כמעט כל יום ויעידו כל ימי השישי בהם אני מוצאת את עצמי מקפיאה כמויות של שניצלים לפני טיגון כאילו אני מתכוננת לשואה גרעינית שתשאיר אותי בממ"ד אפוף ריחות טיגון. אבל כמה כבר אפשר לאכול שניצל? התשובה המיידית היא: מסתבר שהמון. אבל בשנה האחרונה החלטתי לא רק לגוון יותר עבורם, אלא בעיקר בשבילי ולייצר מציאות חדשה. 

במציאות הנוכחית בביתנו [שניצלים](/food/cookingwithkids/2017-01-01/ty-article/0000017f-f8e8-d044-adff-fbf9ae1c0000) הם תכנית הגיבוי במקרה שהילדים לא מצטרפים לחגיגות הטעמים המתחלפים, אבל לרוב זו תכנית גיבוי שאין בה צורך. במסגרת הניסיון לאמץ אל חיקינו את התפריט הים תיכוני, הצלחתי בתוספת של פירות וירקות מרובים נוחלת הצלחה רק עם המרכזית, אבל התעמולה מתחילה לחלחל גם בקרב הבנים ויש לקוות שתוכנית החומש עוד תנחל הצלחה לפני שתגיע למועד חידושה. 

אז [סלמון](/food/cookingwithkids/2017-05-18/ty-article/0000017f-f8b3-d887-a7ff-f8f75af30000). ולא, לא רק בגלל אומגה 3, ולא רק בגלל הבריאות, ולא רק בגלל הצבע, אלא בעיקר כי זה דג שגם ילדים (בסופו של דבר) לומדים לאהוב. את רוטב היין הלבן והשום, שבעיניי הוא מעולה, הם פחות אהבו, אבל ברגע שעברתי לשיפודים ולרטבים בניחוח אסייתי זה התחיל לעבוד. מה בתפריט היום? 3 רטבים קלים ומהירים להכנה שיעלו את הבריאות והטעם על ראש שמחתנו, סליחה צלחותינו. 

**מה?** 

1 ק"ג סלמון חתוך ל- 7-8 פרוסות (ההחלטה על העור לשיקולכם) 

**רטבים** 

**רוטב דבש וג'ינג'ר:** 

2 כפית ג'ינג'ר קצוץ או 2 טבליות ג'ינג'ר קצוץ קפוא 

6 שיני שום קצוצות 

2/3 כוס רוטב סויה 

2/3 כוס מיץ תפוזים 

3-4 כפות דבש (בהתאם להעדפה אישית) 

2-3 כפות מים רותחים 

אפשר להוסיף פלפל חריף לפי הטעם 

1 כף שמן שומשום 

לקישוט: שומשום ו/או פטרוזיליה קצוצה ו/או עירית קצוצה 

**איך?** 

מערבבים את הדבש עם המים הרותחים. 

מחממים מחבת על אש בינונית ומוסיפים שמן זית לכיסוי דק של תחתית המחבת. מוסיפים את השום והג'ינג'ר ומטגנים תוך ערבוב כדי שלא יישרפו (מי שמוסיף פלפל חריף זה הזמן), אחרי כדקה שופכים את כל שאר המרכיבים ומערבבים היטב. מוסיפים את הדג ונותנים לו להתבשל כ- 4 דקות מכל צד. מורידים מהאש. מטפטפים מעט שמן שומשום. סוגרים עם מכסה כ-2-3 דקות וזהו – מוכן. להוציא, לעטר אם רוצים בשומשום או בפטרוזיליה/עירית קצוצה או אפילו שמיר ולהגיש. 

**רוטב סאטה** 

8 כפות חמאת בוטנים 

1/2 כוס מים רותחים 

4 כפיות סוכר חום 

3 כפות סויה 

3 שיני שום כתושות 

כף מיץ לימון 

**איך?** 

מערבבים את חמאת הבוטנים עם המים החמים ומוסיפים את שאר מרכיבי הרוטב. ניתן לחתוך את הסלמון לקוביות ולנעוץ על שיפודים או להשאיר כפרוסות. 

מחממים את הרוטב במחבת, מוסיפים את הסלמון, מבשלים כ-4 דקות מכל צד. מורידים מהאש ומגישים. 

**רוטב יין לבן ושום** 

1/2 כוס שמן זית 

3/4 כוס יין לבן 

1/2 כוס מיץ לימון 

1 כפית קורנפלור (לא חובה) 

מעט פלפל אנגלי 

עלה דפנה 

מלח 

פרוסות שקדים מולבנים (לא חובה) 

עירית קצוצה לקישוט 

**איך?** 

מחממים מחבת עם שמן זית ומטגנים את הסלמון (קודם הצד של העור, כן גם אם אתם מבשלים בלי העור) משני הצדדים כשתי דקות מכל צד ושולפים את הסלמון. 

מוסיפים לשמן הזית את היין, מיץ הלימון, הקורנפלור (אם רוצים) ועלה הדפנה, ומערבבים. מתבלים את פרוסות הסלמון במעט מלח (ופלפל אנגלי אם רוצים) ומכניסים חזרה לרוטב, מניחים להתבשל כרבע שעה ומגישים בצלחת עם הרוטב מעל. ניתן לקשט בעירית או שמיר ובפרוסות שקדים מולבנים.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)