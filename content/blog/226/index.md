---
date: 2020-08-27 17:08:00+03:00
description: ???
source: https://www.haaretz.co.il/blogs/karenhaber/2020-08-27/ty-article/0000017f-f8b1-d044-adff-fbf976a60000
tags: דעות
title: שקט הוא כוח שגם שקרי נתניהו ואלימות השוטרים לא יוכלו לנצח
---

באופן עקרוני אין שום סיבה שהפגנות יהיו שלוות, מן הטעם הפשוט שתפקידן לאפשר לבני אדם למחות נגד אי צדק כפי שהם חווים אותו. בעקרון כל עוד מחאות אינן פוגעות בשלום הציבור אין שום סיבה למשטר אותן באופן כלשהו. בעקרון, אתם יודעים – על הנייר. במדינה דמוקרטית לעצם המחאה יש חשיבות, היא אמצעי פוליטי חיוני לבטא קולות שונים, כאלה שלא פעם מאתגרים את הסטטוס קוו, שהוא הקרקע הנוחה לשלטון כי הוא נותן שקט. 

במציאות הפגנות, בעיקר אם הן מתעצמות, הן כמו קוץ שתקוע לשלטון במקום לא נוח והשאלה העיקרית היא מידת התגובה של השלטון למחאה. זה טבעי ששלטון ינסה למתן הפגנות, שלטון רוצה שקט, אבל למעשה שום הפגנה לא תהיה מספיק שקטה עבורו. מידת המוכנות של השלטון לקיום הפגנות היא מדד לא רע לרמת הדמוקרטיה במדינה. כאשר השלטון משתמש בסרטונים ערוכים ורגעים אנקדוטליים ולא מייצגים כדי להסית נגד המפגינים ולחבל בלגיטימיות שלהם ומעניק למשטרה גב לשימוש באמצעים לא מידתיים נגד המפגינים ואף מעודד ומגבה אותם עולה תחושה עזה של סכנה. 

אפשר לדבר על הבעיה המהותית שעולה מהדברים, על חרחור האלימות החברתית, על הפגיעה בדמוקרטיה, על הסכנה שבניצול מונופול הכוח ואמצעי תקשורת המונים כדי להסית נגד ציבור שלם ועל הסכנה הרובצת על פתחה של ישראל כמדינה סמי-דמוקרטית. אבל דווקא משום שההפגנות האלה מתנהלות ספונטנית ומאגדות מגוון עצום של אנשים (בניגוד לניסיון של נתניהו לתייג את המפגינים כמשאל הזוי, מפיץ מחלות ובולשוויקי) יש חשיבות להעלות לשיח מחדש את עקרונות המחאה השקטה.

ההסתה נגד המפגינים נועדה להפוך את ההפגנות ללא לגיטימיות, היא מנגנת על הרצון הטבעי של חברה, בוודאי בתקופות משבר, בשקט ורצונו של מנהיג במקרה הזה להישאר בתפקידו למרות שסרח. לכן יש ניסיון להפוך את הסדר ולצייר את ההפגנות כהפרעה ולהסיט את האש משחיתות ראש הממשלה וניהולו הכושל של משבר הקורונה. המאבק נגד השחיתות ולמען צדק, ניהול תקין ודמוקרטיה, רחוק מאלימות, למרות הניסיונות להדביק לו אלימות, הסתה לרצח ומיני ירקות. יותר מזה, מרבית האלימות מגיעה מצד המשטרה וזו גם הסיבה להנחיות הפרקליטות החדשות. לכן אסור לתת עוד כלים להסתה והדרך לשם עוברת במחאה שקטה. דמיינו – אלפי בני אדם ברחובות בשקט. לא צועקים, לא קוראים, לא נואמים, לא מתופפים. שותקים.

ההיסטוריה מציעה מגוון מאבקים לשאוב מהם השראה, אבל אולי הבולט מכולם הוא המאבק לשוויון זכויות בארה"ב. נקודת התפנית במאבק הגיעה במרץ 1956, עת תשעים עצורים חיכו לתורם להישפט בבית המשפט במונטגומרי בתואנת השווא "קשירת קשר לפגוע כלכלית בחברה ללא סיבה מוצדקת או חוקית". חוק עלום וזנוח בן כמה עשרות שנים שנשלף מהבוידעם רק כי היה היחיד שסיפק עילה למעצר של מי שהשתתף בחרם על התחבורה הציבורית העירונית שהנהיגה הפרדה גזענית ומנוגדת לחוק.

24 מהם היו כמרים, אחד מהם היה מרטין לות'ר קינג ג'וניור. כמעט ארבעה חודשים קודם לכן נעצרה פעילת זכויות האדם רוזה פארקס אחרי שסירבה לפנות את מקומה באוטובוס לאדם לבן ומעצרה הצית חרם על חברת האוטובוסים העירונית שהיתה בבעלות פרטית והנהיגה הפרדה גזעית. אחרי שנה של מאבק לא אלים, הופסק החרם אבל גם נסללה הדרך למחאה לא אלימה ככלי לשינוי.

מיותר לציין שהאלימות שהפגינה המשטרה במחאה וכללה התזת מים וגם שימוש בכלבי תקיפה פעלה לטובת המאבק. אם נקצר, זו היתה נקודת תפנית במאבק לשוויון, מכאן כוונו פעולות המחאה למחאות לא אלימות ושקטות. בניגוד להתנהלות אלימה, גם אם בתגובה לאלימות משטרתית, שתמיד מנוצלת כתירוץ מגמתי להגברת השימוש באלימות המשטרתית, לפעילות לא אלימה יש את היכולת ליצור משבר אמתי, להראות את המתח המתקיים ולהוכיח את הנקודה – לא ההפגנה היא הבעיה. 

ב-28 לאוגוסט 1963, ממש לפני 57 שנים, 250,000 אזרחים אמריקאים הגיעו לוושינגטון למצעד לתעסוקה ולחירות. מול אנדרטת לינקולן מרטין לות'ר קינג נאם את נאום "יש לי חלום" בו אמר "אנחנו לא שבעי רצון ולא נהיה עד שצדק יתגלגל כמו מים", את הצדק הזה מבקשים היום מאות אלפי ישראלים והדרך להגיע אליו עוברת דרך מחאה שקטה ולא אלימה, כזו שמראה מצוין מי בצד הנכון של הדמוקרטיה.