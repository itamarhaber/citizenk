---
date: 2018-06-03 11:30:00+03:00
description: ???
source: https://www.haaretz.co.il/blogs/karenhaber/2018-06-03/ty-article/0000017f-f8a1-d47e-a37f-f9bdcae50000
tags: דעות
title: בנט, די לדבר
---

בעיר לבנה חי לו איש אחד, איש לבן. הוא חי לו חיים לבנים עם אשתו הלבנה וילדיהם הלבנים בביתם הלבן. הם ישנו במיטותיהם הלבנות וחלמו חלומות לבנים. בכל בוקר היה האיש הלבן קם, לובש את בגדיו הלבנים, מברך את משפחתו במטבח הלבן, שותה את הקפה שלו בספל לבן ויוצא לעבודתו במכוניתו הלבנה. האיש הלבן היה עסוק וחשוב מאוד. בוקר אחד החנה את הרכב בחניה הלבנה שלו, חלף על פני השומר ובזמן שעלה במעלית המשיך לחשוב את המחשבות הלבנות שלו, שהיו מחשבות חשובות. במשרד הלבן והנקי שלו היה עסוק בפגישות כל היום. מאוחר יותר הוא עשה את דרכו חזרה הביתה וראשו טרוד בעוד מחשבות לבנות. בדרכו עצר האיש הלבן בתחנת דלק לבנה, הוציא את כרטיס האשראי שלו מהחלון והופתע כאשר שמע "שלום" כשהכרטיס חזר. "מה?" שאל האיש הלבן, "מי זה?" "זה אני, האיש השקוף". "אה, אתה מסיפור אחר", אמר האיש הלבן ומיהר להתניע את הרכב שלו ולהמשיך לביתו. ויהי ערב ויהי בוקר, עוד יום לבן. 

זה סיפור שאתם מכירים, רובנו חיים אותו מאיזשהו צד ובכל זאת ראוי שנספר אותו שוב. כי למרות קיומו הנוכח, [השקוף בלתי נראה](/opinions/2016-12-04/ty-article-opinion/.premium/0000017f-f0bb-dc28-a17f-fcbf0bae0000) ואולי אם נספר אותו, הנראות שלו תגדל. השקוף הוא המוכרת שלא בירכנו לשלום, השכן שלא החזקנו בשבילו את המעלית, עובדת הניקיון שחלפנו על פניה, הנערה שראינו מקיאה בתחנת הרכבת ולא הצענו לה עזרה, איש הביטחון שבדק את התיק בכניסה – שקופים. לכולנו יש שקופים, השאלה היא מה היחס בין השקופים בחיינו לנראים. 

חוסר היכולת לראות היא נטייה אנושית בעלת המון הסברים, אבל היא דורשת תנאי אחד – חוסר אכפתיות. מחוסר האכפתיות נולד גם חוסר היכולת לראות את האדם בתוך התיוג, בין אם הוא מולד ובין אם מבחירה – זה "ימני" (שלא לומר "פשיסט"), "שמאלני" (שלא לומר "בוגד"), "מתנחל", "תל אביבי", "דתי", "חילוני", "בעל מוגבלות", "עני", "ערבי", "אתיופי" והכי שקוף עד כמעט לא קיים אם כי הוא מצליח בכל זאת למות – "הפלסטיני". בשורה התחתונה חוסר היכולת לראות את בני האדם מסביב הוא אובדן הסולידריות האנושית הבסיסית. 

המון אהדה קיבל נפתלי בנט על נאומו בטקס מתן פרסי ישראל, שהוכתר כ"נאום האחדות". ב"נאום ממלכתי" האיש, שנושא בחלק מהאחריות לשיח השיסוע והשנאה, שסימן במו ידיו את השמאל כמטרה, דיבר על הצורך בפלורליזם והחובה לכבד ולהבין שכולנו עם אחד ושלכולנו יש מקום. זה היה אירוע סינגולרי, מיד לאחריו חזר בנט לתקוף כל מה שמריח משמאל. אבל היה עוד דבר בנאום של בנט, רגע שנגע בדיוק ב"שקופים". לקראת סוף הנאום הזכיר בנט את [הרב אביחי רונצקי](/news/education/2018-04-01/ty-article/0000017f-e1b5-d804-ad7f-f1ff7b3e0000), שביקש מבנט בפגישתם האחרונה רק דבר אחד: "שכל אדם יברך איש את רעהו כדרך שגרה", הרב האמין שכך תיווצר רוח טובה ובנט בנאום ביקש מהקהל לנסות והבטיח בעצמו להשתדל. 

קראו לזה רוח טובה, נימוס או פשוט התייחסות אנושית, זה לא משנה. הנקודה היא הכרה בקיומם של אחרים שממנה יכולה להיוולד מחדש סולידריות, גם אם רק בסיסית. כי להגיד שלום או לחייך זה להכיר באדם שמולך, גם אם זה נראה לנו סתמי יותר מזה. זה לא יגיע מנאום חד פעמי, אלא מדוגמה אישית ובעיקר מחינוך. אישית מעולם לא נזקקתי שיזכירו לי לומר שלום לאנשים שחולפים על פני. אמי חינכה אותי לזה כדבר שבשגרה ואנחנו מקפידים להעביר זאת לילדינו יומיום בדוגמה ובמעשים. אין לי מושג אם בנט מקיים את הבטחתו, אני רוצה להאמין שכן. גם אין דרך להעריך אם דבריו של בנט נגעו מספיק במישהו כדי לפעול או לאמץ את הרעיון. עד עתה, כמעט חודש אחרי, לא נראה שדבריו של בנט הותירו את חותמם. 

השבוע מצאתי את עצמי עומדת כעשר דקות ליד אחד הסדרנים במסדרונות הכנסת. בממוצע כל דקה חלפו על פניו כ-25 אנשים, חברי כנסת, יועצים, עובדי כנסת ואורחים, רק אחד או שניים אמר שלום, לרוב אלה היו עובדי המשכן. שתי שרות בקואליציה חלפו על פניו, אף לא אחת חייכה או בירכה אותו לשלום, גם לא אף אחד שליווה אותן. שקוף. הן גם לא בירכו את עובדת הניקיון שבמקרה חלפה על פני שתיהן. לאחת מהן אמרתי "בוקר טוב" בקול רם ובחיוך, היא הרימה מבט, הבינה שאיננו מכירות ומילמלה משהו, שלא נשמע לבבי, בעודה מחזירה מבט לטלפון בידה. 

 עברו לתצוגת גלריהבית ספר בבאר שבע. השינוי מתחיל במערכת החינוךצילום: אליהו הרשקוביץבתקופה של ניכור אנושי, של [שיח מלא שנאה](/opinions/2018-03-04/ty-article-opinion/.premium/0000017f-f72c-d460-afff-ff6ee9ac0000), של התעלמות, של העדר ראיית אחר ושל צמצום הפלורליזם, הדרך לתקן אטית וארוכה ודורשת התייחסות יסודית. אפשר לייצר שיח מקבל, אפשר ליצור אווירה נעימה יותר, אפשר לייצר אכפתיות, אבל זה דורש עשייה גורפת ולא נאום מלא פאתוס אחד. בנט הוא שר החינוך, שינוי מתחיל בחינוך – אלה שתי נקודות שלא ממש קשה לחבר. אם בנט שותף לדאגה לנוכח מה שקורה היום בחברה הישראלית, לשנאה, לקיומם של שקופים, אם הוא באמת בטוח שלכולנו יש מקום כאן, הגיע הזמן שבמקום לדבר יבצע. אם איני טועה, הוא נמצא בדיוק בפוזיציה. 

אז הנה קריאה אליך, שר החינוך, עשה מעשה – זה מתחיל בחינוך ולא נמדד ביחידות לימוד, אלא באיכות בני האדם יוצאי המערכת. כמי שמדבר על חוסנו של העם, הפסק לדבר והתחל לעשות. רתום את המערכת לחנוך הומניסטי, תן דוגמה. השתמש בדף הפייסבוק שלך להראות את שיחת הבוקר שקיימת עם השומר במשרד החינוך, עם המנקה במשרד בערב. במקום לספר מי לא נכנס למערכת, שאל את תלמידי ישראל אם הבוקר הם בירכו את השומר בכניסה לבית הספר. אם אתה מחויב לדבריך, אתה יודע שמילים לא יספיקו. הן אף פעם לא השינוי – הן רק יכולות לבשר התחלה. קום, בנט, עשה מעשה, עמוד מאחורי המילה שלך.