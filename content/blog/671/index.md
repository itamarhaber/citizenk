---
date: 2016-08-29 13:26:00+03:00
description: ???
source: https://www.haaretz.co.il/food/cookingwithkids/2016-08-29/ty-article/0000017f-f8b3-d044-adff-fbfb45730000
tags: בישול
title: בייגל, הגרסה שמכינים עם הילדים
---

בוקר מוקדם, הילדים עוד לא ממש רעבים. ניסיון הימים האחרונים, שבהם ארוחות הבוקר הפכו לדיון אקדמי ארוך, מביא אותי לצפות לבאות ולהקדים אפייה למכה. מי היה מאמין שבחופש הגדול הארוחה הפשוטה של היום תקבל תפנית אימים שכזו. אבל כבר טובים ממני כתבו על ארוחות בוקר של אלופים ומסתבר שמה שחשוב בחופש הוא שכל ארוחת בוקר תתחרה בענף חדש לגמרי בכל יום מחדש.

בקיצור, הילדים נקראו לתדריך. המטרה: ארוחת בוקר חדשה. האמצעי: הכנת בייגלס. התוצאות המקוות: ילדים עסוקים, בייגלס טעימים, מעט בלגאן ואחר כך – שקט. מבחן התוצאה: הושגו כל המטרות והתוצאות המקוות, אבל יש אבל. מסתבר שהייתי צריכה להגיע מוכנה יותר.

בעוד אני דמיינתי בייגל אמריקאי, המתכון שהכנו מזכיר יותר בייגל של מכולות, נו, זה שהיה פעם על מתקן העץ ליד הקופה. מסתבר שהיינו צריכים להקפיד על כמה כללים, אם כי גילינו שיש כאלה בייגלים. הם נקראים flat-bagels. הטעם נפלא, והצורה? ובכן, אתם יכולים לשפוט לבד, אבל גם אנחנו יודעים שהם לא יצאו יפים. לילדים לא היה אכפת. כששאלתי אם נעשה חדשים בשבוע הבא ונחכה לתמונות יותר טובות, הם הזכירו לי שלא מסתכלים בקנקן. אולי אני צריכה לדבר איתם קצת על שיווק ועל משמעות ה"ויז'ואל".

בכל מקרה, כהרגלנו בקודש, בזמן שהבצק תפח הלכנו לפשפש מעט בקורות הבייגל. מסתבר שיש מאחוריו היסטוריה של יותר מ-400 שנה והוא בכלל לגמרי משלנו, רוצה, לומר יהודי, אפילו קרקובאי. למעשה, האזכור הראשון שלו בהיסטוריה הוא כמתנה ליולדת בקרקוב של 1610. זה שמקור המילה ביידיש אומר שהיא שיבוש של גרמנית. במקרה הזה מדובר במילה טבעת, Buegel. במהירות רבה הפך הבייגל לחלק מהמטבח הפולני, אבל מצא את דרכו גם לאנגליה ולארצות הברית, בעיקר בשל הגירה יהודית. ומאז, אתם יודעים, הוא כבר הפך לנכס צאן (מטבח) ברזל אמריקאי. אבל רק שתדעו שהוא נדד בערך בכל העולם ואפשר למצוא אותו בווריאציות שונות כמעט בכל מקום.

נתחיל בשלושה טיפים, כי אין חכם כבעל ניסיון:

חור הבייגל צריך להיות גדול, מינימום 3 ס"מ, אחרת הבייגל נסגר והוא כבר לא בייגל (אבל עדיין טעים).

גילינו שבשלב החליטה עדיף לא להסתפק במים ועדיף לטבול את הבייגל בקרמל דליל.

יש לייבש את הבייגלים היטב ולהניח להם להתקרר לגמרי לפני האפייה.

 עברו לתצוגת גלריהצילום: קרן הבר**בייגל אמריקאי**

מרכיבים ל-7-6 בייגלס

**בצק**:

500 גרם קמח (עדיף קמח ללחם, הוא מכיל יותר גלוטן)

כפית אבקת אפייה

כפית וחצי שמרים יבשים או חצי חבילה שמרית

כף וחצי סוכר

2 כפיות מלח שטוחות

¾ כוס מים

2 כפות שמן (עדיף תירס, קנולה או חמניות)

**ציפוי**:

מלח

ביצה טרופה

אפשר לצפות גם במלח גס, שומשום, גרעינים למיניהם וכו'

**מי חליטה**:

3 ליטרים מים (בקיצור, המון מים)

1/3 כוס דבש או סילאן או מולסה או 2 כפות סוכר חום

 עברו לתצוגת גלריהצילום: קרן הבר**איך מכינים?**

מערבבים בקערת מיקסר עם וו לישה את החומרים היבשים – קמח, אבקת אפייה, שמרים, סוכר ומלח. מוסיפים בבת אחת את השמן, הביצה והמים ומערבלים. זמן הלישה הוא כחמש דקות. הבצק צריך להיות רך ומעט דביק. ניתן לשמן מעט את הבצק עם הוצאתו מקערת המיקסר. מעבירים את הבצק לקערה נקייה, מכסים בניילון נצמד ונותנים לו לתפוח לפחות 90 דקות.

אחרי שהבצק תפח מוציאים אותו מהקערה ומניחים על משטח מקומח.

בינתיים ממלאים סיר גדול במים, עם הממתיק הנבחר, מביאים לרתיחה ומנמיכים את האש.

 עברו לתצוגת גלריהצילום: קרן הברמחלקים את הבצק ל-7-6 כדורים.

כאן התגלתה הטעות שלנו: גלגלנו את הכדורים לנקניקים וסגרנו אותם, וזה לא עשה להם טוב, אם כי גם זאת דרך להכין בייגלה. דרך הטובה יותר היא למעוך מעט את הכדור, להכניס למרכזו אצבע ולהתחיל להניע אותה בסיבוב, כדי לשמור על הצורה, עד שנוצרת טבעת שקוטר העיגול במרכזה הוא כ-3 סנטימטרים. נותנים לטבעות לתפוח עוד כשעה (ההתפחה השנייה אינה חובה).

מחממים תנור ל-200 מעלות.

עכשיו מגיע תור החליטה / בישול – מרתיחים שוב את המים וכשהם רותחים מכניסים את הבייגלה. מספר הבייגלס שאתם מכניסים בכל פעם תלוי בגודל הבייגלס ובגודל הסיר, הם לא אמורים לגעת זה בזה. מבשלים דקה על צד אחד, הופכים, מבשלים עוד חצי דקה ומוציאים בעזרת כף מחוררת. לייבוש טוב, כך גילינו, כדאי לשים אותם על חיתול בד לבן.

מצננים ומייבשים כרבע שעה.

מצפים את הבייגלס בביצה טרופה (לפי אחת האסכולות יש לצפות בחלבון בלבד) ומניחים על נייר אפייה משומן קלות. 20-15 דקות אפייה ויש לכם בייגלס, שאמורים להיות נפוחים ומעוררי תיאבון. אבל שטוחים או נפוחים – מה זה באמת חשוב?

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)