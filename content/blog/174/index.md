---
date: 2021-01-14 16:06:00+02:00
description: ???
source: https://www.haaretz.co.il/food/cookingwithkids/2021-01-14/ty-article/0000017f-f89e-d887-a7ff-f8fee31d0000
tags: בישול
title: ספרינג רולס מטוגנים ביתיים
---

הרעיון להכין ספרינג רולס בבית לא התחיל דווקא בסגר, אלא בגלל שמעולם לא מצאנו מסעדה בה המילוי שלהם יהיה מקובל על קטינא. בניגוד לחשש שספרינג רולס קשה להכין בבית, גילינו שזה לא קשה, אלא בדיוק להפך: זה הלך כל כך מהר שקצת התבאסנו שנגמרו חומרי הגלם.

בניגוד לטענה שההבדל בין אגרול לספרינג רול זה הטיגון, מדובר בשני דברים שונים לגמרי. ספרינג רול ניתן להכין מכל בצק דק או מדפי אורז והוא יכול להיות מאודה, נא, צרוב או מטוגן בהתאם למתכון ולבצק. אצלנו, כצפוי, אוהבים מטוגן. במתכון הבאנו את כל הספקטרום, מגרסה טבעונית ונטולת גלוטן (דפי אורז ומילוי צמחוני), דרך ספרינג רול צמחוני ועד לבשרי מטוגן – לשיקולכם. כמות הבצק מספיקה ל-14 יחידות צמחוני ו-14 יחידות בקר כך שאם תרצו רק מילוי אחד יש להכפיל כמויות.

צריך לעבוד עם הבצק בזהירות ומהר ולדאוג שהמילוי הצמחוני יהיה מסונן מנוזלים, אחרת הבצק לא יצליח להחזיק אותו. אפשר בהחלט לגלגל ולא לטגן את כל הספרינג רול, רק להכניס לקופסת פלסטיק אטומה ולהכניס למקפיא, הם יהיו טובים לפחות ל-3 חודשים.

**ספרינג רולס (28 יחידות: 14 יחידות צמחוני, 14 יחידות בקר)**

**מה?**

**לבצק:** 

300 גרם בצק פילו מצונן (14 דפים) אם רוצים דפי אורז אז 12 דפים עגולים

**למילוי צמחוני:**

2-3 בצלי שאלוט פרוסים דק, או בצל לבן בינוני אחד אם אין

2 גזרים בינוניים מגוררים או חתוכים לג'וליאנים (מקלות דקיקים)

לפחות 1/2 ראש שום, מופרד לשיני שום ולכתוש

כפית ג'ינג'ר מגורר

שליש ראש כרוב לבן

1/2 חבילה (בערך 125 גרם) נבטים סיניים

כפית סוכר

מלח

2 כפות רוטב פונזו או רוטב סויה

כפית שמן שומשום

**גיוונים?** אפשר למי שאוהב להוסיף מעט זרעי שומשום, פרחי ברוקולי או כרובית קטנטנים, רצועות פלפל אדום, פטריות פרוסות דק וכל ירק אהוב אחר שמתאים לכם, גם כף סאקה בסוף הקפצת הירקות נותנת טעם נפלא לתערובת – רק לתת לאלכוהול שהות להתאדות.

אגב, אפשר בהחלט להוסיף עשבי תיבול כמו בזיליקום או נענע לתערובת כשמוסיפים את הנבטים.

**למילוי בשר:**

500 גרם בשר בקר רזה טחון דק

מינימום 5 שיני שום כתושות

לפחות כפית ג'ינג'ר מגורר

1 כף רוטב סויה או פונזו

2 כפיות שמן שומשום

מלח

כמובן שאפשר להוסיף גם גזר מרוסק דק, בצל מטוגן, פלפל שאטה קצוץ וכל תוספת אחרת שמתאימה לכם.

**לרוטב:**

4 כפות סויה

1 כפית שמן שומשום

ג'ינג'ר מגורר או קצוץ לפי הטעם (בערך 1/2 כפית)

1 שן שום כתושה

פלפל צ'ילי חריף קצוץ לפרוסות עגולות ודקות – לפי הטעם, לא חובה

אם רוצים מתיקות אפשר להוסיף 1/2 כפית דבש (מומסת במעט מים חמים)

1 כף מיץ לימון סחוט טרי

 עברו לתצוגת גלריהספרינג רולס מטוגנים ביתייםצילום: קרן הבר**איך?**

**מתחילים עם המילוי**

**למילוי צמחוני:**

מחממים מעט שמן צמחי בווק ומוסיפים את הבצל עד שהוא מתחיל להתרכך, מוסיפים את הגזרים, מערבבים ומטגנים כשתי דקות. מוסיפים את השום והג'ינג'ר, מערבבים ומטגנים כדקה.

מוסיפים את הכרוב, מערבבים (נוח יותר בעזרת שתי כפות) כדקה, מוסיפים את הנבטים ושוב מערבבים.

מוסיפים סוכר, מלח ואם רוצים סאקה ומערבבים. אם מוסיפים סאקה יש לתת לאלכוהול להתאדות וזה קורה מהר.

מוזגים רוטב פונזו או סויה, ומניחים להתבשל כדקה וחצי.

מורידים מהאש, מוסיפים שמן שומשום ומערבבים. נותנים לתערובת לנוח כשתי דקות, מערבבים ומעבירים למסננת שיגירו טעמים.

**למילוי בשרי:**

בקערה נקייה מערבבים הכל יחד: את הבשר, השום, הג'ינג'ר, רוטב סויה (או פונזו), שמן שומשום ומלח ומערבבים היטב. מכסים ונותנים לתערובת לנוח במקרר.

מכינים את הרוטב: מערבבים את כל חומרי הרוטב היטב ונותנים לו לנוח.

**הרכבה:**

**אם משתמשים בדפי פילו:**

מכינים משחת קמח לסגירת הספרינג רולס: 2 כפות קמח וכף מים ומערבבים היטב ליצירת משחה.

הכי נוח לעבוד עם בצק פילו מרודד ומצונן.

פורסים את דפי הפילו ולאורך על משטח העבודה לפניכם (אורך 35 ס"מ וברוחב 28 ס"מ).

**למילוי בשרי/צמחוני:**

חותכים כל דף פילו לאורכו לחצי.

מניחים כף עד כף וחצי של מילוי בקצה של מלבן פילו ומשאירים כשוליים של כ-1 ס"מ מכל צד. מקפלים את השוליים הצדיים פנימה לכיוון המילוי ומגלגלים מלמעלה למטה, תוך הקפדה שהשוליים הצדיים נשארים מקופלים פנימה עד סוף הגלגול. כשמגיעים לקצה, מורחים בעזרת האצבע ממשחת הקמח, סוגרים ועוברים לאגרול הבא. כך עושים את כולם.

 עברו לתצוגת גלריהצילום: קרן הבר עברו לתצוגת גלריהצילום: קרן הבר**טיגון:**

מחממים שמן עמוק בסיר טיגון ומטגנים את האגרולים, כ-2 דקות בצד אחד ועוד כדקה על צדם השני, מוציאים לנייר סופג. מעבירים לצלחת הגשה ומגישים עם הרוטב שהכנו קודם.

**אם משתמשים בדפי אורז לספרינג רול נטול גלוטן טבעוני:**

טובלים דף אורז במים שנמזגו לקערה רחבה ושטוחה למשל 10 שניות לפחות. מוציאים ומעבירים למשטח עבודה.

מניחים בקצה העליון של דף האורז כ-2 כפות מילוי ירקות, מקפלים משני הצדדים את השוליים ומתחילים לגלגל את דף האורז אלינו כשמקפידים שהשוליים יישארו מקופלים. אפשר לחתוך באמצע ולהגיש אותם עומדים. אפשר גם לצרוב אותם בעדינות על מחבת פסים משני הצדדים ואז להגיש.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)