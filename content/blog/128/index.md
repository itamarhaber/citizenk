---
date: 2021-05-06 11:29:00+03:00
description: ???
source: https://www.haaretz.co.il/food/cookingwithkids/2021-05-06/ty-article/0000017f-f8eb-d47e-a37f-f9ff83f40000
tags: בישול
title: ריזוטו אפונה שאי אפשר לעמוד בפניו
---

עקרונית למנה הזו קוראים אורז ואפונה, אבל באיטלקית זה שילוב כל כך חמוד שאין צורך בהכרח לתרגם – ריזי אי ביזי. יש לא מעט דרכים להכין את המנה המצוינת הזו ואופן ההכנה שלה אינו אחיד, אבל מה שבטוח הוא שזו לגמרי התקופה שלה, היא הוגשה באופן מסורתי למנהיג ביום סנט מארק פטרונה של ונציה, ב-25 באפריל. היום, כשיש אפונה קפואה בכל פריזר, לא באמת צריך לחגוג את עונתיותה. המרקם שלה הוא איפשהו בין ריזוטו למרק, אם כי בגרסה שלי היא לגמרי ריזוטו, אבל כדי להשאיר אותה מרקית פשוט מוסיפים עוד קצת נוזלים.

אפשר להכין אותה עם מים, אבל ציר נותן לה הרבה יותר טעמים. אני מעדיפה ציר ירקות או ציר קרומי פרמיג'אנו (אבל כל ציר אחר שיש לכם יעבוד). ציר פרמיג'אנו הוא הפתרון לקרום הפרמיג'אנו שנשאר אחרי שמחסלים את הגבינה ולא ברור מה לעשות איתו (אגב אימהות איטלקיות נשבעות שהוא נפלא לתקופת בקיעת השיניים אצל פעוטות). אם מקפיאים ואוספים את הקרומים, ציר הוא דרך נפלאה להשתמש בהם.

כל מה שצריך הוא כחצי קילו קרומי פרמיג'אנו, 1 בצל לבן בינוני חתוך לרבעים, שום חתוך לשניים לרוחב, שמן זית לטיגון, עשבי תיבול ו-2 ליטר מים. בסיר גדול מחממים את שמן הזית, מוסיפים את הבצל ומטגנים, מוסיפים את השום כשחלקו הפנימי למטה מטגנים עוד כשתי דקות, מוסיפים עלה דפנה ו-2-3 גרגרי פלפל שחור שלמים, מוסיפים את קרומי הגבינה והמים, מביאים לרתיחה מוסיפים זר עשבי תיבול (חופן גבעולי פטרוזיליה, גבעול תימין ואפשר לגוון) קשור בחוט שפגאט, מנמיכים את האש ומבשלים כשעתיים עד שהנוזל מצטמצם בחצי – מדי פעם מערבבים כדי שקרומי הגבינה לא ידבקו לקרקעית הסיר). סוגרים, מקררים קצת, מסננים היטב ויש לכם ציר. 

 עברו לתצוגת גלריהריזוטו אפונהצילום: קרן הבר**ריזי אי ביזי שגם ילדים אוהבים (4 מנות)**

**מה?**

20 גרם חמאה

1 בצל לבן בינוני קצוץ דק

4-5 שיני שום כתושות

1 כוס אורז לריזוטו (אפשר גם אורז סושי)

1/2 כוס (120 מ"ל) יין לבן

2 כוסות אפונת גינה קפואה או טרייה

כ-6 כוסות (ליטר וחצי) ציר ירקות או ציר פרמזן (אפשר גם 3 ציר ו-3 מים) - ייתכן שיהיה צורך ביותר

כפית מלח, פלפל שחור טחון טרי לפי הטעם

20 גרם חמאה (בתוספת)

100 גרם פרמיג'אנו רג'אנו

תוספות מעל (לא חובה): גרידת לימון, פטרוזיליה קצוצה, פירורי בייקון

 עברו לתצוגת גלריהריזוטו אפונהצילום: קרן הבר**איך?**

בסיר על להבה בינונית ממיסים את החמאה, מוסיפים את הבצל ומטגנים כחמש דקות עד שהוא מתרכך ונעשה שקוף. מוסיפים את האורז ומבשלים יחד כשתי דקות, מוסיפים את היין הלבן, מערבבים ומבשלים כשלוש דקות. מוסיפים את השום, המלח והפלפל השחור, מערבבים ומבשלים כשתי דקות.

מוסיפים כוס ציר ומערבבים היטב, כשכמעט כבר אין נוזלים מוסיפים את האפונה, מערבבים ומוסיפים עוד שתי כוסות ציר. מערבבים ונותנים לאורז להתבשל תוך ערבוב מדי פעם. כשהנוזלים מתמעטים מוסיפים עוד שתי כוסות ושוב מערבבים ומניחים להתבשל תוך ערבוב מדי פעם.

מוסיפים את הכוס האחרונה של הציר, מבשלים שתי דקות וטועמים את האורז, אם הוא כבר קרוב למרקם מבושל, מוסיפים את החמאה, מערבבים היטב, מכסים את הסיר ומניחים לחמש דקות.

רק אם האורז עוד לא מוכן, סימן שיש צורך בנוזלים נוספים. במקרה כזה, מוסיפים כחצי כוס מים או ציר, מבשלים ואז מכבים את האש, מוסיפים את החמאה ומערבבים.

פותחים את הסיר, מוסיפים את הפרמיג'אנו, אפשר להוסיף פטרוזיליה קצוצה וגם גרידת לימון למי שאוהב - מערבבים ומגישים מיד, אפשר לפזר פירורי בייקון ומי שרוצה פטרוזיליה יכול גם להוסיף למנה האישית שלו.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)