---
date: 2019-09-19 14:23:00+03:00
description: ???
source: https://www.haaretz.co.il/food/cookingwithkids/2019-09-19/ty-article/0000017f-f8d2-d318-afff-fbf3124e0000
tags: בישול
title: צלי חריף-מתוק לראש השנה
---

שלוש וחצי שנים שאני כותבת את טור המתכונים הזה ועד עתה לא היה שום מתכון שהכיל את הפוטנציאל שאף אחד מבני המשפחה לא יאכל אותו עד למתכון הזה. שנים שאני משחקת עם מתכונים וטעמים בהתאם לרמת הפופולאריות של סוגי מאכלים שונים בבית ומשתדלת לעולם לא לרדת מאחוזי רייטינג גבוהים שיבטיחו את השארתי לעוד עונה. קראו לזה פופולריות זולה ולא תראו שום התנגדות ממני, בינתיים זה עובד.

אבל מה לעשות שבאופן מסורתי [ארוחת ראש השנה](/food/rosh-hashana-recipes) מורכבת מלא מעט מאכלים בניחוח מתוק? כלומר עקרונית לא היתה שום סיבה שהמתיקות הזו תגלוש גם לארוחה עצמה היות ואכילת תפוח בדבש היתה אמורה לסגור את הפינה. אבל עובדתית אנחנו כאן. בקיצור לא היתה לי ברירה, אבל כן היה לי רעיון לרוטב לצלי וביחד זה חבר למנה החדשה שלפניכם.

בואו נתחיל עם התוצאות: סיר גדול הוכן אתמול ולא נותר ממנו דבר. עבור בית של אכלנים בררנים זו הצלחה כבירה. הבשר יוצא רך והירקות מקבלים פריכות מתקתקה ונהדרת, מתובלת בטעם עדין של פיקנטיות וחשק לעוד. שורה תחתונה: מנה עיקרית מצוינת ומרשימה לראש השנה, אבל לא רק.

**צלי חריף-מתוק לראש השנה (6 מנות)**

 עברו לתצוגת גלריהצלי חריף-מתוק צילום: קרן הבר**מה?**

1.3 קילו בשר לבישול ארוך, למשל אווזית

2 בצל לבן בינוני, קלוף וחתוך לריבועים גסים

3 גזרים גדולים קלופים וחתוכים לפרוסות בעובי של כ-2.5 ס"מ

2 קישואים קלופים וחתוכים לפרוסות בעובי של כ-2.5 ס"מ

פלפל אדום – לא חובה

6 תפוחי אדמה לבנים בינוניים קלופים וחתוכים לשמיניות

צרור פטרוזיליה קשור

2 כפות (30 מ"ל) שמן צמחי

מלח ופלפל שחור

1/2 כוס (120 מ"ל) יין לבן יבש

1/4 כוס (60 גרם) סוכר חום

1/3 כוס (80 מ"ל) חומץ תפוחים או חומץ בן יין לבן

2 כוסות (480 מ"ל) מים רותחים

1/4 כוס (60 מ"ל) רוטב צ'ילי

1 כף (15 מ"ל) חומץ בלסמי

מלח ופלפל לפי הטעם

**איך?**

ממליחים ומפלפלים את נתח הבשר.

מערבבים את הסוכר החום, חומץ תפוחים, רוטב צ'ילי וחומץ בלסמי ומוסיפים את המים הרותחים.

בסיר בעל תחתית עבה מחממים את שתי כפות השמן וכשהוא חם מוסיפים את הבשר וצולים כ-5 דקות מכל צד. מוסיפים את הבצלים ומטגנים אותם עד שהם נעשים שקופים ומדי פעם הופכים את הבשר.

מוזגים את היין ומניחים לאלכוהול להתאדות כדקה.

מוסיפים את תערובת הרוטב ומניחים לרתוח. כשרותח מוסיפים את הגזרים, הקישואים והפלפל (אם רוצים, מערבבים ומוסיפים את תפוחי האדמה.

מוסיפים כחצי כפית מלח ופלפל שחור לפי הטעם, מערבבים ומביאים שוב לרתיחה. אם צריך מוסיפים עוד מים רותחים לכיסוי הירקות והבשר.

מוסיפים צרור עלי פטרוזיליה קשורים בחוט שפגט, ניתן כמובן להוסיף גם עשבי תיבול נוספים כמו קורנית וכוסברה.

מנמיכים את האש, מכסים במכסה ומניחים להתבשל כשעתיים. לא לשכוח מדי פעם לערבב. אחרי שעתיים מסירים את המכסה ומבשלים עוד כחצי שעה ללא המכסה. 

אם מעדיפים צלי עם פחות נוזלים, ניתן להעביר לתבנית צליה בתנור – רק צריך לזכור מדי פעם להרטיב את הבשר בנוזלי הרוטב.

כשמוכן מוציאים את הבשר ומניחים להתקרר כרבע שעה על קרש חיתוך, חותכים לפרוסות ומגישים בליווי הירקות והרוטב.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)