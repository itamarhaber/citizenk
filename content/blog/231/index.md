---
date: 2020-08-13 14:14:00+03:00
description: ???
source: https://www.haaretz.co.il/food/cookingwithkids/2020-08-13/ty-article/0000017f-f8cf-d47e-a37f-f9ff01850000
tags: בישול
title: שבלולי שמרים מלוחים
---

ערב פיצה שלא חושב נכון והשאיר אותנו עם עודף בצק, הביא אותנו להכין משאריות הבצק לחם שושני שום קטן. זה יצא טעים, אבל לא יכולתי שלא להרהר איך יצא "לחם" כזה עם בצק שמרים, עשיר יותר מאשר בצק פיצה. אז הכנתי בצק עשיר כמו של עוגת שמרים, רק מלוח, ומכיוון שכמות הבצק גדולה החלטתי להכין גם שבלולי פיצה.

בצק שמרים הוא נוח לעבודה וגם ילדים ייהנו מאוד מההכנה שלו, הלישה וגלגול שבלולי הפיצה. הבצק בסיסי ואפשר להוסיף לו המון טעמים, אצלנו יש הצלחה בעיקר לטעמים הפשוטים (ואין עשבי תיבול, כי אלרגיה אם תהיתם). כמות בצק מלאה היא ארוחת ערב שלמה למשפחה ונשארים גם עודפים. זה שובר שגרה, טעים ותכל'ס מעסיק את הילדים בהנאה, והתוצר? מוצלח ביותר.

בכל מקרה, קטינא לא היה בבית לכן המרכזית ואני החלטנו להפתיע. בסוף קטינא היה זה שהפתיע, כשצלצל לבקש לישון אצל החבר. לא היתה ברירה, נערכנו למשלוח שבלולי פיצה ומכיוון שהביקורת היתה מעולה, הנה המתכון:

**בצק שמרים מלוח**

 עברו לתצוגת גלריהבצק שמרים מלוחצילום: קרן הבר**מה?**

4 כוסות (560 גרם) קמח לבן

1 כף (10 גרם) שמרים יבשים

1 כף (12 גרם) סוכר

2 ביצים (גודל L) טרופות

1/2 כוס (120 מ"ל) חלב

100 גרם חמאה ללא מלח, רכה מאוד (אפשר גם להמיס, אבל בקיץ הישראלי אין צורך אם החמאה בטמפרטורת החדר)

1 כפית (6 גרם) מלח

**איך?**

לקערת מיקסר מכניסים את הקמח, השמרים והסוכר ומערבבים. מפעילים את המיקסר ומכניסים פנימה את הביצים, החלב והחמאה, תוך כדי לישה איטית. כאשר מתחיל להתגבש בצק מוסיפים את המלח. לשים כ-7 דקות. מעבירים את הבצק למשטח מקומח ללישה ידנית של כ-3 דקות.

מעבירים את הבצק לקערה יבשה ונקיה, מכסים בניילון נצמד או מגבת מעט לחה ומניחים לתפיחה של כשעה עד שעה וחצי.

**שבלולי שמרים פיצה (כ-20 שבלולים)**

 עברו לתצוגת גלריהשבלולי שמרים פיצה צילום: קרן הבר**מה?**

חצי מכמות בצק השמרים המלוח

**לרוטב פיצה:**

2 כפות שמן זית

6 שיני שום קלופות וכתושות

4-5 עגבניות מרוסקות

כפית סוכר

1/2 כפית מלח

אורגנו יבש (בערך כפית)

עלי בזיליקום קצוצים

**להרכבה:**

100 גרם מוצרלה מגורדת

תוספת אפשרית: גרעיני תירס, זיתים, פטריות, בצל, שבבי בייקון, טונה, אנשובי

גיוונים: ממרח ארטישוק, ממרח זיתים, גבינות שונות כמו גורגונזולה, גבינה כחולה

2 כפות שמן זית להברשה

30 גרם פרמזן מגורדת לבזוק מעל

**איך?**

**לרוטב פיצה:**

מחממים כ-2 כפות שמן זית על מחבת ומטגנים קלות את שיני השום.

מוסיפים את העגבניות המרוסקות, מערבבים ומבשלים כ-3 דקות.

מוסיפים כפית סוכר ו-2 כפות רסק עגבניות ומערבבים. מוסיפים אורגנו, אפשר גם עלי בזיליקום קצוצים וכפית מלח. מכסים, מורידים את הלהבה ומבשלים כ-10 דקות. 

**הרכבה:**

 עברו לתצוגת גלריהשבלולי שמרים פיצה צילום: קרן הברמרדדים את כדור הבצק על משטח מקומח למלבן בערך בגודל של 40 ס"מ על 20 ס"מ.

מורחים עליו את רוטב הפיצה (או ממרח ארטישוק, או ממרח זיתים) בנדיבות.

מפזרים מוצרלה מעל וגם תוספות אם רוצים.

מגלגלים את הבצק מאחת הצלעות הארוכות לגליל, מהודק ככל הניתן.

פורסים את גליל הבצק לפרוסות בעובי של כ-1.5 ס"מ ומניחים על נייר אפייה שהונח על תבנית תנור סטנדרטית. מסדרים מרווח, כ-10 בתבנית ונותנים להם כחצי שעה התפחה נוספת.

מחממים תנור ל-200 מעלות.

מברישים את שבלולי הפיצה בשמן זית. זורים עליהם (לא חובה) פרמזן מגורדת ומכניסים לתנור בערך ל-20 דקות, תלוי בתנור.

מחלצים מהתנור, מצננים 3 דקות ומגישים.

**לחם שושני שום (תבנית קפיצית 28)**

**מה?**

 עברו לתצוגת גלריהלחם שושני שוםצילום: קרן הבר חצי מכמות בצק השמרים המלוח

2 כפות שמן זית להברשה על הבצק

ראש שום

100 גרם מוצרלה מגורדת

50 גרם פרמזן מגורדת

2 כפות שמן זית להברשה מעל הבצק

30 גרם פרמזן מגורדת לבזוק מעל

מלח אטלנטי גס

גיוונים: עלי זעתר כתושים מעורבבים עם שמן הזית, צ'ילי כתוש

**איך?**

מרדדים את כדור הבצק על משטח מקומח למלבן בערך בגודל של 35 ס"מ על 30 ס"מ.

 עברו לתצוגת גלריהלחם שושני שוםצילום: קרן הברמפרקים את ראש השום לשיניים, מקלפים וכותשים לתוך קערה קטנה. מוסיפים את שמן הזית (אם רוצים צ'ילי או זעתר זה הזמן) ומברישים את הבצק - להקפיד למרוח גם את השיניים, או לפזר מעל אחרי המריחה.

מפזרים מעל מעט מלח אטלנטי, המוצרלה והפרמזן.

מגלגלים את הבצק מאחת הצלעות הארוכות לגליל, מהודק ככל הניתן.

פורסים את גליל הבצק לפרוסות בעובי של כ-3 ס"מ. את הגלילים הקטנים מסדרים בתבנית אפיה מעט משומנת, משאירים ביניהם רווחים - הם יתפחו לתוכם.

מניחים לכחצי שעה התפחה נוספת.

מחממים תנור ל-180 מעלות, או שמנמיכים את חום התנור אחרי שבלולי הפיצה.

מברישים את שושני השום בשמן זית וזורים מעליהן (לא חובה) פרמזן מגורדת ומלח אטלנטי.

מכניסים לתנור בערך ל-40 דקות, תלוי בתנור.

מחלצים מהתנור, מצננים 3 דקות, מוציאים מהתבנית ומגישים.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)