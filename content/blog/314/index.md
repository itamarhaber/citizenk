---
date: 2019-12-19 18:40:00+02:00
description: ???
source: https://www.haaretz.co.il/food/cookingwithkids/2019-12-19/ty-article/0000017f-f8da-ddde-abff-fcff0d2b0000
tags: בישול
title: 'לביבות ירק בתנור: מלבבות אפילו יותר'
---

זה התחיל כשהתנדבתי להכין 25 לביבות ירק לארוחה למורי בית הספר לכבוד יום המורה. כשעברתי על רשימת המאכלים זה נראה לי יעיל כי גם מנה לארוחה, גם מתכון וגם חנוכה. כשכמעט שכנעתי את עצמי שאני צודקת הבנתי פתאום שלביבת הירק תהיה אפויה בתנור ולא מטוגנת אבל כזו לא עשיתי מעולם. 

למעשה לא מעט קציצות ירק עברו תחת ידי בניסיון למצוא משהו שיזכיר את חביתת הירק במזון הפועלים בבית הכרם שבילדותי, זו שמצאה את מקומה עם חומוס וטחינה וסלט ירקות בתוך פיתה רכה וחמימה ושימחה אותי לא פעם בשעות צהריים רעבות. איכשהו מעולם לא הצלחתי לתפוס בדיוק את הטעם ההוא, אבל אולי זו לא אשמת הלביבות, אלא יותר אשמת הזיכרונות שנוטים לעשות חסד לטעמים מסוימים ולהפוך אותם לבלתי ניתנים לשחזור. 

ללביבת ירק יש המון שמות ([עג'ה הוא רק אחד מהם](/food/recipes/2016-07-11/ty-article-recipe/0000017f-e9e6-d639-af7f-e9f751640000)) ולא מעט וריאציות ורובן מטוגנות ומסתבר (ספויילר) שלא לצורך. למעשה, לביבות הירק האלה יצאו כל כך מוצלחות שכשחזרתי מבית הספר במקום להתחיל לעבוד, נכנסתי למטבח לעשות עוד סבב והפעם בשבילי, הבעיה היא שהילדים חזרו והתלהבו, אבל סבב שלישי נראה לי קצת מוגזם. אז התיישבתי לכתוב: 

**לביבות ירק בתנור (כ-25 לביבות)** 

 עברו לתצוגת גלריהצילום: קרן הבר **מה?** 

2 תפוחי אדמה אדומים בינוניים 

2 כרשה 

2 בצל לבן בינוני 

3 קישוא 

6 שיני שום 

4 ביצים 

3 כפות פירורי גריסיני 

3 כפות קמח 

מלח (כפית), פלפל שחור, אפשר גם כמון ופפריקה (בין חצי לרבע כפית – תלוי בטעם) 

צרור עלי פטרוזיליה 

מעט שמן לטיגון 

**איך?** 

שוטפים את תפוחי האדמה ומכניסים אותם לסיר קטן. ממלאים במים, מוסיפים מלח, מניחים על הכיריים על להבה בינונית, מביאים לרתיחה, מנמיכים את האש ומבשלים כמה דקות. בגמר הבישול שוטפים במים קרים ומניחים להתייבש. 

קוטמים את קצות הכרשה, מקלפים 2 שכבות, חוצים לשניים לאורך וקוצצים לפרוסות דקות. 

מחממים מחבת גדולה על אש בינונית ומוסיפים מעט שמן לטיגון. כשהשמן חם מוסיפים את הכרשה ומנמיכים את האש לנמוכה. 

קולפים וקוצצים את הבצל ומוסיפים לכרשה במחבת, מערבבים ומטגנים עד שהבצל שקוף. 

שוטפים את הקישואים, לא חייבים לקלף אותם ומגרדים אותם על פומפיה גסה, מוסיפים לכרשה ולבצל. 

מקלפים את שיני השום וכותשים אותן ישר לתוך המחבת, מטגנים כ-3 דקות, מורידים מהאש ומניחים להתקרר. 

מחממים תנור ל-180 מעלות. 

שוטפים את הפטרוזיליה, נפטרים מהגבעולים וקוצצים את העלים. 

חוזרים אל תפוחי האדמה, מקלפים אותם ומגררים אותם על פומפייה גסה. 

לקערה גדולה שוברים את הביצים וטורפים אותן היטב, מוסיפים את הפטרוזיליה, תפוחי האדמה והירקות שבמחבת ומערבבים היטב. 

מוסיפים את פירורי הגריסיני, הקמח והתבלינים ומערבבים היטב. אם התערובת נוזלית מדי כדאי להוסיף עוד קצת קמח אבל לשמור על תערובת רכה וגמישה. 

מניחים נייר אפייה על תבנית תנור ובעזרת כף מניחים עליו לביבות ברווחים של כ-2 ס"מ אחת מהשנייה. 

מכניסים לתנור לכ-20 דקות על צד אחד, הופכים לצד השני ואופים עוד כ-10 דקות. מוציאים מהתנור ומגישים.

לחצו על הפעמון לעדכונים בנושא:
------------------------------

* [חנוכה](/ty-tag/hanukkah-0000017f-da2a-d938-a17f-fe2a3bc60000)
* [מתכונים](/ty-tag/recipes-0000017f-da28-dea8-a77f-de6a4ba50000)