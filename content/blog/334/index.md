---
date: 2019-10-03 20:51:00+03:00
description: ???
source: https://www.haaretz.co.il/food/cookingwithkids/2019-10-03/ty-article/0000017f-f898-d887-a7ff-f8fcb12a0000
tags: בישול
title: מנת "שגר ושכח" מושלמת, או בקיצור - עוף ותפוחי אדמה בשום בתנור
---

זה יהיה לא נעים להודות שאני נהנית מכל החגים והארוחות ובעיקר מהזמן שקודם להן, זה שמבלים במטבח. אני לא ממש צריכה סיבות להיכנס למטבח והחגים נותנים לי סיבה לא לצאת. השנה אפילו קבעתי שיא כשבוקר שלם הוקדש לבישולים והמוזמנים לארוחה ביטלו 20 דקות לפני שעת ההגעה. אם זה היה מבחן של היקום לבחון את הצהרת הנאמנות המטבחית שלי, נראה לי שעברתי.

ממעבר קליל על הרשתות החברתיות עולה תמונה חד משמעית של ייאוש קולינרי. במצב העניינים של חג רודף חג וארוחה רודפת ארוחה בערך לאף אחד אין כוח להיכנס למטבח ובטח לא לבלות בו שעות. זו בדיוק הסיבה לבחור במנות קלות שלא מצריכות שהיה והן יותר בגדר "שגר ושכח", כלומר לפחות עד שצריך להוציא מהתנור. אם אתם מזדהים, וגם אם לא, המנה הבאה קלה ומהירה ובעיקר טעימה והבונוס שלה זה השום.

אני יכולה ללהג שעות אבל לא בשביל זה התכנסנו, אז נקצר: שום זה הדבר. יותר מזה תמיד אפשר להוסיף שום והוא בכלל לא צריך תוספות. אצלנו שום עובד כמו קסם בערך על כולם ואין שבוע בלי אליו אוליו עם ראש שום פר אדם, ככה זה עובד ושום תלונות על "מסריח", שום מטוגן או אפוי לא מסריח ובעיקר טעים. לא בטוחים? נסו, הנה מתכון ממש מוצלח עם כמות שום ל"מתחילים":

**עוף ותפוחי אדמה בשום (4 מנות)**

**מה?**

8 שוקי עוף

10 תפוחי אדמה בינוניים

ראש שום אחד לפחות, שניים יעבדו נפלא

כפית שטוחה של אבקת שום

1/2 כוס (120 מ"ל) שמן צמחי

1/3 כוס (80 מ"ל) מים

מלח ופלפל

לתיבול אפשר להוסיף, אבל אין שום צורך: אורגנו, או גבעול תימין, או רוזמרין (אצלנו לא כי אלרגיה)

חופן פטרוזיליה קצוץ דק לקישוט (לא חובה)

**איך?**

את שוקי העוף אפשר להכניס למנה גם בלי שלב ההכנה הזה, אבל אני מעדיפה בכל זאת "לכבס" את העוף לפני: מכניסים את שוקי העוף למים רותחים ומומלחים [2 כפיות (כ-11 גרם) מלח לליטר מים] ומבשלים כ-20 דקות. מוציאים את השוקיים ומניחים להן להתקרר.

בינתיים מקלפים את השום וכותשים אותו לתוך קערה גדולה, מוסיפים את השמן (גם את האורגנו) ואת אבקת השום.

מחממים תנור ל-190 מעלות.

שוטפים וקולפים את תפוחי האדמה. על קרש חיתוך חוצים אותם לחצי, כל חצי חותכים לאורך לשלושה, כך שמתקבלים 6 פלחי תפוחי אדמה מכל תפוח אדמה אחד.

מוסיפים את פלחי תפוחי האדמה לשמן והשום ומערבבים עם הידיים.

לתוך תבנית פיירקס מעבירים את תפוחי האדמה ומשאירים את שארית השמן בקערה. מסדרים את תפוחי האדמה בתבנית וזורים מלח ופלפל לפי הטעם.

מוציאים את העור מהשוקיים שבינתיים התקררו (לא חובה) ומעבירים אותן לתוך קערת השמן והשום. מעסים בעדינות את העוף ומניחים אותו מעל תפוחי האדמה, ליתרת תערובת השמן מוסיפים את המים ושופכים מעל העוף ותפוחי האדמה. מוסיפים את גבעולי עשבי התיבול שאתם אוהבים ומכניסים לתנור לשעה ורבע. מכבים את התנור, זורים מעל את הפטרוזיליה וסוגרים את התנור לעוד 5-10 דקות. מוציאים ומגישים.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)