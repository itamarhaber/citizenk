---
date: 2016-12-18 10:37:00+02:00
description: ???
source: https://www.haaretz.co.il/blogs/karenhaber/2016-12-18/ty-article/0000017f-f8bd-d318-afff-fbff55920000
tags: דעות
title: למה נהנים כל כך להעליב את החינוך הביתי?
---

חינוך ביתי אינו עשוי מקשה אחת, אפשרויות היישום שלו הן בלתי מוגבלות ונעות מ-unschooling ועד ללמידה מאורגנת לפי תכנית לימודים ממש כמו במערכת לאורך שעות היום. גם הבחירה בחינוך ביתי אינה נעשית מסיבה אחת, לכל משפחה סיבותיה שלה. אבל אם יש משהו משותף לחינוך ביתי זה העלבון המרומז שהוא נושא בעיני מי שאינו בוחר את הבחירה הזו. אלא שהבחירה בחינוך ביתי אין בה שיפוטיות, זו בחירה אישית שמעידה רק על הבוחר. מי שבוחר לראות בעצם הבחירה ביקורת, מפספס את העובדה שאם יש ביקורת היא על המערכת ולא על בחירות הוריות.

מצאתי את עצמי לא פעם יושבת מול הורה שמתלונן על המערכת מכל מיני סיבות ולרוב ברגע שגילה שאני מחנכת את ילדיי בחינוך ביתי, כתב האישום הפך לכתב הגנה על המערכת. והרי לכם דיסוננס מדרגה ראשונה. אין בבחירה שלי לחנך את ילדיי בבית שום שיפוטיות לגבי בחירה של כל הורה, תהיה זו אשר תהיה, אבל העובדה שיש שיחשבו שכן מלמדת יותר עליהם ועל המערכת מאשר עליי.

יותר מדי הורים רואים במערכת הרע במיעוטו ומוכנים לקבל אותה כפי שהיא, כברירת מחדל נוחה. מערכת החינוך היא מודל מיקור חוץ גרוע מבחינת הלקוחות, שהרי מרביתם אינם מרוצים מהשירות. אבל עובדתית הם לא מתנתקים מ"השירות" וגם לא באים ביותר מדי דרישות, והשאלה היא למה. איך חינוך, כמו עוד נושאים יומיומיים חשובים כמו רווחה, דיור, יוקר המחיה, הוא לא יותר מצקצוק? הוא אינו סיבה לצאת לרחובות, כמו שהוא אינו אחד מהגורמים המכריעים ביום הבחירות עת הציבור ניצב מול הקלפי ועם זאת הוא מהותי.

 עברו לתצוגת גלריהיותר מדי הורים רואים במערכת הרע במיעוטו ומוכנים לקבל אותה כפי שהיא כברירת מחדל נוחהצילום: גיל אליהואני לגמרי יכולה להבין את זה, לו ילדיי היו במערכת, אני לא רואה מה הייתי עושה אחרת. זה חלק מהחוזה הבלתי כתוב בין שני הצדדים העיקריים בסיפור הזה. אולם הצלע השלישית של המשולש הזה אינה נלקחת בחשבון. הילדים אינם נשאלים לדעתם, ולמרות שיש רצון משותף בטובתם, שני הצדדים יודעים כי ניתן לבצע את המשימה טוב יותר. יותר מזה, שביצוע המשימה הזאת על הצד הטוב ביותר הוא פרודוקטיבי לכל הצדדים ועם זאת יש הסכמה שבשתיקה על פחות מבינוניות כסטנדרט.

כאשר יותר מדי הורים מסבירים שמילא הלימודים, העיקר זה החברה, ובאותה נשימה מזכירים כמה חברת ילדים רעה מטבעה - אני תוהה אם הם באמת מקשיבים לעצמם. בגדול, וזה ודאי יפתיע אתכם, אני חושבת שבית ספר הוא רעיון נפלא ולגמרי לא מאמינה בטבע רע של ילדים. להפך. אלא שיש להתאים את המקום לזמן ולאפשרויות, וכאן אנחנו פוסחים על שתי הסעיפים. אנחנו נוטים, כמעט בכל דבר, להעדיף מוסדות קיימים ולא לייצר מהפכות. התקדמות משמעותה פעמים רבות שבירת הכלים וחשיבה יצירתית, וכל זה מנוגד לרוח הסטגנציה שמעניקה הנוחות שבהרגל.

המוסד המכונה בית ספר במתכונתו הנוכחית הוא ארכאי בכל קנה מידה, כל ניסיון להתאים אותו לחיים המודרניים בכלים הנוכחיים הוא עקר. והתוצאה היא פשוטה אנחנו מנמיכים יעדים, הנמכת היעדים הזו פוגעת בסופו של דבר באזרחי העתיד ובמקום לצייד אותם בכלים שיאפשרו להם להיות בוגרים שלמים, שלא לומר יצרניים, אנחנו מנסים פשוט ללמד אותם לשרוד. אבל גם זה מגוחך כי אנחנו מלמדים אותם לשרוד במערכת החינוך שלא ממש מכינה אותם לחיים האמתיים. הנה עוד שאלה שמרבים לשאול אותי – אם הילדים שלי לא מנותקים מהחיים, שזה מצחיק כי אני לא בטוחה שלשהות 8 שעות ביום קופסא מבטון עם עוד 300 ילדים אלה החיים האמתיים. 

 עברו לתצוגת גלריהחינוך ביתי בקיבוץ נווה איתן. מצאתי את עצמי לא פעם יושבת מול הורה שמתלונן על המערכת מכל מיני סיבות ולרוב ברגע שגילה שאני מחנכת את ילדיי בחינוך ביתי, כתב האישום הפך לכתב הגנה על המערכתצילום: ניר כפריאני לא טיפוס של אידיאולוגיות חובקות כל, הבחירה בחינוך ביתי אינה משוללת חסרונות ואותי היא מביאה בכל יום לשאול את עצמי שאלות נוקבות ולדרוש תשובות, זה לא קל. אבל בכל פעם אני מסתכלת מחדש על המערכת ושואלת את עצמי מה הילדים שלי יפיקו מהיום שלהם, מה יצא להם מזה ומה הם היו עשויים להפיק מהמערכת. בינתיים התשובה נשארת ברורה. זה בסדר שהמערכת תהיה בגדר הכרח אבל בתוך ההכרח הזה האם באמת הילדים יוצאים נשכרים? אני חוששת שלא. כן, הם עוברים את זה, וגם אנחנו עברנו, אבל זה נשמע לי כמו תירוץ אווילי שלא מחזיק מים.

בסופו של דבר בית הספר לא מותאם לעתיד ובמקום שהשנים הפורמטיביות שלהם ינותבו להרחבת אופקים, ללמידה יצירתית, לחשיבה וגם לכיף, אנחנו מכניסים אותם למוסד שאמור להקנות ידע ובפועל מצמצם אותו. מדברים איתם על דמוקרטיה, אך מכניסים אותם למוסד לא דמוקרטי בעליל. מדברים על תחומי עניין, אבל נשארים בתחומים ומוותרים על העניין. מדברים על ערכים אך מסתפקים ב"מה רע בעוד יהדות?". מדברים על שוויון מגדרי אבל מתייגים אותם בכל סטריאוטיפ אפשרי. מייצרים להם מסגרת שבעיקר מכניסה אותם לתבניות שמקפידות על סטנדרט לימודי שספק אם באמת יש להם צורך בו. ואחר כך אומרים להם שהילדות שלהם זה החלק הכיפי בכל הסיפור הזה שנקרא חיים.

זה מעגל שמזין את עצמו. כל המשק הזה נסמך במידה מרובה על מערכת החינוך, מה הסיכוי שבתוך כל נפתולי הממסדיות הזאת באמת ייווצר שינוי? הסיכוי לזה נמוך. האומץ האמתי בהורות היום הוא לשלוח את הילדים לבית הספר. כי גם הילדים הכי מוצלחים, ויש הרבה כאלה, קרוב לוודאי היו יכולים לצאת הרבה יותר מוצלחים אם מערכת החינוך הייתה אחרת. גם זה מעגל שמזין את עצמו, כי מערכת שהייתה מוציאה בוגרים שבאמת ממצים את היכולות שלהם, מובילה לחברה מתקדמת יותר. איכשהו הנושא הזה נדחק לשוליים. אבל הוא שם בכל פעם כשאנחנו מדברים על בית הספר, קצת כמו הפיל הוורוד שבחדר, בסוף מישהו יצטרך להתייחס אליו.