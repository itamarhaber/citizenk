---
date: 2018-03-29 09:15:00+03:00
description: ???
source: https://www.haaretz.co.il/food/cookingwithkids/2018-03-29/ty-article/0000017f-f8fc-d887-a7ff-f8fc62e50000
tags: בישול
title: 'עוף בזעפרן: מנה עיקרית לפסח ברגע האחרון'
---

עזבו אתכם מניקיונות, קניות, ארגונים ובישולים, אני מהאסכולה שדוגלת בעובדה הבלתי ניתנת לערעור (למרות העדויות החותכות ההפוכות) שמה שהכי מטריד כל מי שמארח לליל הסדר זו הסוגיה – [האם יש מספיק אוכל](/food/passover-recipes)? גם אם בכל פעם אתם נשארים עם [כמות אדירה של שאריות](/food/passover-recipes/2018-04-01/ty-article/.premium/0000017f-ea15-df5f-a17f-fbdf7d210000), גם אם ישבתם חודשיים מראש ובדקתם את כל ההעדפות והאיסורים הקולינריים של כל המשתתפים ובניתם תפריט לעילא ולעילא שלא חסר בו דבר, יוסיף הספק המנדנד לנקר ולהדהד משל היה תופי טם-טם במרחבי הסוואנה, או משהו. 

זו בדיוק הסיבה שיצרתי לעצמי מלאי של [מתכונים](/food/passover-recipes) יחסית מהירים וקלים לבישולים של רגע אחרון. אחד האהובים עלי הוא מתכון של שוקי עוף במרינדה חמצמצה של זעפרן שההכנה שלו פשוטה והוא אינו דורש תשומת לב. אפשר בהחלט להעלות אותו על הכיריים קצת לפני שמגיעים האורחים ולתת לו להתבשל לאורך כל קריאת ההגדה, כך שיהיה מוכן בדיוק להגשה. אפשר גם להכין אותו עם תוספת ופשוט להוסיף לו תפוחי אדמה (או ארטישוק ירושלמי) ויותר נוזלים (כפי שמפורט במתכון עצמו). 

**שוקי עוף בזעפרן (8 שוקיים)** 

**מה צריך?** 

8 שוקי עוף 

1 כרישה 

1 בצל 

8 שיני שום לפחות 

שמן זית 

כוס (240 מ"ל) יין לבן 

12 חוטי זעפרן לפחות 

כוס (240 מ"ל) מים רותחים 

1/3 כוס (80 מ"ל) מיץ לימון 

כפית מלח, שליש כפית פלפל לבן (לא חובה, אפשר גם שחור ואפשר בלי) 

כוס (240 מ"ל) מים רותחים נוספת 

צרור פטרוזיליה קשור 

**תוספות אפשריות נוספות:** 

חבילת עלי מנגולד שטופים וקצוצים דק – להוסיף בצדי העוף לפני שמוסיפים את המים הרותחים ומתחילים את הבישול על אש נמוכה. 

חופן עלי פטרוזיליה קצוצים לפיזור מעל לפני ההגשה. 

**אם מוסיפים תפוחי אדמה או ארטישוק ירושלמי:** 

800 גרם תפוחי אדמה או ארטישוק ירושלמי שטופים, קלופים וחתוכים לקוביות 

כוס וחצי (360 מ"ל) מים רותחים 

כפית מלח 

**איך?** 

מכניסים את חוטי הזעפרן לכוס מים רותחים ומניחים בצד. 

מכניסים את שוקי העוף לסיר עם 2 ליטר מים רותחים וכף מלח ומבשלים כ-15 דקות, מוציאים ומניחים להתקרר. 

בינתיים חוצים את הכרישה לשניים ופורסים אותה לפרוסות דקות וגם את הבצל. 

מקלפים את שיני השום ופורסים לפרוסות דקות. 

אם מכינים רק את העוף אין צורך ביותר ממחבת רחבה שניתן לכסות במכסה, אם מוסיפים תפוחי אדמה, או ארטישוק ירושלמי, יש צורך בסיר רחב. 

מחממים שכבה של כ- 3 מ"מ שמן זית בסיר או במחבת על אש בינונית, כאשר השמן מתחמם מוסיפים את הכרישה ומטגנים כדקה, מוסיפים את הבצל, מערבבים ומנמיכים את האש. מטגנים על אש נמוכה מאוד כ-20 דקות. 

בינתיים מערבבים היטב בקערה את המים עם חוטי הזעפרן, כוס המים הרותחים הנוספת, מיץ הלימון, המלח והפלפל. 

מוסיפים את השום למחבת, מגבירים האש ומטגנים כדקה. 

אם רוצים להוסיף תפוחי אדמה או ארטישוק ירושלמי – מניחים מעל הבצלים והשום המטוגנים את קוביות תפוחי האדמה, או הארטישוק הירושלמי, ומערבבים. 

מניחים את שוקי העוף מעל ושופכים את היין, נותנים לאלכוהול להתאדות כשתי דקות, הופכים את השוקיים (אם רוצים להוסיף עלי מנגולד קצוצים – זה הזמן להוסיף בצדי העוף). 

שופכים את הנוזלים שבקערה (מים, זעפרן, מיץ לימון ותבלינים) ומביאים לרתיחה. מוסיפים את צרור הפטרוזיליה, מכסים ומנמיכים את האש. אחרי כעשר דקות בישול, הופכים את השוקיים, אם אין מספיק נוזלים, יש להוסיף מים בהתאם. מבשלים כשעה וחצי. כשמוכן מפזרים מעל פטרוזיליה קצוצה ומגישים. 

**[וכך תכינו עם הילדים מצות בבית לארוחת החג או אחריה](https://www.haaretz.co.il/food/cookingwithkids/2017-04-06/ty-article/0000017f-f8f9-d2d5-a9ff-f8fd61680000)**