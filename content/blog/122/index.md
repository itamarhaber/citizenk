---
date: 2021-05-25 21:51:00+03:00
description: ???
source: https://www.haaretz.co.il/family/homeschooling/2021-05-25/ty-article/.premium/0000017f-f8f4-d044-adff-fbfd6f2b0000
tags: חינוך
title: 'לא צריך לבחור בין ילדים לקריירה: ארבע הצעות לסדר עדיפויות חדש'
---

שיחות על חינוך ביתי עם אנשים שאינם מיישמים חינוך ביתי מאופיינות בשאלות שממוקדות בעיקר בנושאים כמו חברה, לימודים והרצון או היכולת ההורית. לעיתים נוספת גם הסוגיה הכלכלית. יש בזה הרבה היגיון שכן אלה סוגיות חשובות ופרקטיות, אבל כשאני נשאלת על חינוך ביתי, הנקודות הראשונות שאני אעלה יהיו התא המשפחתי, הקשרים בתוכו והצמיחה האישית של כל אחד מבני המשפחה וביחד כמשפחה. הלימודים, החברה ושינוי סדר העדיפויות הכלכלי, פרקטיים וחשובים, אבל הם המשך ישיר של המטרות הראשוניות - שהן, בעיניי, לגדל בני אדם חושבים ושלמים ולבנות תא משפחתי אֵיתַן.

אחד הדברים שגרמו לי לבחור להישאר בבית, היה ההבנה שברגע שאחזור לעבודה מלאה ואעשה את ההפרדה בין שעות בית ושעות עבודה, היכולת שלי, למרות הרצון והכוונה להיות אם נוכחת, צפויה להיות נמוכה הרבה יותר מהרצוי. התחושה שלי היתה שאורח החיים המודרני מאלץ אותנו במידה מסוימת לפרום מעט את הקשרים בתוך המשפחה בשל כל מיני אילוצים שלמדנו לקבל, ואפילו לעשות להם רציונליזציה.

עבור לא מעט משפחות, יום מתחיל בבוקר של התארגנות וממשיך באחר הצהריים שלא תמיד מוקדש לזמן איכות ולרוב מופקע לטובת חוגים, חברים, או שיעורי בית. לא הרבה אחרי כן יש כבר התארגנות על ארוחת ערב, מקלחות ושינה. זה לא מותיר יותר מדי זמן איכות והופך את מרבית השעות שמבלים יחד לשעות שכך או כך הן לחוצות. זה משאיר את סופי השבוע יחד וזה נהדר, אבל זה לא בהכרח מה שילדים צריכים ואולי גם לא מה שאנחנו צריכים, אלא זה מה שאנחנו מסתפקים בו מתוך ידיעה שבעצם זה מה שיש ועם זה צריך לעבוד.

עד עכשיו נדמה היה שאפשר לבחור באחת משתי דרכים - או בית, או עבודה. אבל אם יש משהו שהקורונה הוכיחה זה שבהחלט אפשר לעשות דברים אחרת. אנחנו יכולים בקלות לחזור לדפוסים הקודמים, ואולי במקום זאת נוכל לקחת את הדברים הטובים שהביאה הקורונה ברמה האישית, ולמצוא את הדרך לשלב אותם בתוך חיי היומיום שבינתיים עוד לא ממש משתנים, בטח לא רדיקלית.

לא צריך לבחור בחינוך ביתי כדי לבחור להיות יותר מעורבים, אבל גם לא צריך להסתדר עם מה שמקום העבודה נותן. הקורונה היתה מבחן בציעות ללא מעט שינויים שחלקם יכולים לעשות טוב למשפחה כולה וגם לפרטים בה. אנחנו יכולים לפסוח על זה ולחזור אוטומטית לחיים הישנים ואנחנו יכולים לצמוח מזה. תוהים איך? הנה כמה נקודות:

עבודה היברידית - הקורונה הוכיחה, לפחות בתחום ההורות, שאפשר למצוא דרך ביניים בשילוב בין הורות לעבודה, ושכדור הארץ ימשיך להסתובב. מקומות העבודה גילו שאפשר להתגמש בנושא עבודה ועובד יכול לעבוד מהבית ולהיות פרודוקטיבי לפחות כמו במקום העבודה אם לא יותר. זה בדיוק הזמן לקחת החלטה אישית לצמצם את ימי ההגעה למשרדים ולעבוד גם מהבית. בחירה לעבוד למשל יומיים מהבית מאפשרת עבודה אינטנסיבית בזמן שהילדים במסגרות בלי להיתקע בפקקים או בישיבות מיותרות, ולהקדיש את אחרי הצהריים לזמן איכות עם הילדים. במשפחות עם שני הורים זה נותן ארבעה ימים ששעות אחר הצהריים שלהם הם קודש לילדים.

זמן איכות - העובדה שזמני איכות עם הילדים ביחד ולחוד היא חיונית אינה סוד. תקופת הקורונה שהשאירה את כולנו בבית, יצרה הרבה יותר זמן איכות עם הילדים וזה לא משהו שצריך לוותר עליו או לצמצם אותו. קל להיטמע בתוך שגרת היומיום ולשכוח את זה, אבל דווקא בגלל שבמשך כמעט שנה זה הפך להרגל - חשוב לשמור עליו, משום שהוא משמעותי עבור כולם ובכל גיל. לחזור שוב לזמני איכות בעיקר בימי חופש יהיה ויתור מיותר. זמן רגוע של שיחה, משחק או עשייה משותפת הוא דרך חיונית לשמר את הקשר גם בגילי ההתבגרות ולדאוג לשמר את התקשורת.

זמן משפחה - ה"ביחד" שבקורונה אולי היה לא קל, אבל בסופו של דבר מרבית ההורים שאני מדברת איתם סיפרו על שינוי לטובה בתקשורת המשפחתית. מה זה אומר? שככל שאנחנו יותר זמן ביחד, ככה קל לנו יותר. כמובן שגם לשהייה ביחד יש נקודת רוויה, אך מציאת האיזון הנכון מאפשרת גם את חיזוק הקשר בין האחים. בקורונה היה יותר זמן ביחד ובאופן יחסי לא מעט משפחות גילו שאחרי זמן ההסתגלות לאינטנסיביות המשפחתית, בהרבה משפחות ירדו העימותים באופן יחסי. לכן חשוב להכניס לסדר היום המשפחתי פעילות משותפת של כל המשפחה גם אם היא קצרה.

לבחון ולהיות עם היד על הדופק - משפחה וצרכים של בני משפחה משתנים, דינמיים ולא תמיד תואמים. להיות יותר בבית מאפשר להורה לראות יותר, לבדוק מה מתאים ולמצוא דרכים לתקן בעיות שמתעוררות במשפחה ותמיד מתעוררות. זמן בבית משנה פרספקטיבה ומאפשר לגלות לא מעט דברים שאחרת אולי היינו מפספסים. 

בסופו של דבר אנחנו יכולים לחכות שיהיה שינוי במקומות העבודה, אבל הדרך להיות מרוצה מהחיים היא באמצעות שילוב נכון של הדברים שחשובים לנו ואלה מתבטאים ביצירת סדר עדיפויות מותאם. אנחנו חיים במאה ה-21, הטכנולוגיה קיימת. עלינו למצוא את הדרך לשביל הזהב בו יש מקום חשוב להורות, ליחסים שלנו עם הילדים ולכוח שלנו כמשפחה. גידול ילדים הוא אינו משני לקריירה - אלא חלק בלתי נפרד מהבחירות האישיות שאנחנו עושים במהלך חיינו. אין שום סיבה שיהפכו לשיקול משני. בניגוד לעבודה, ההורות שלנו היא לכל החיים.

*מוזמנים לשלוח שאלות ונושאים לדיון למייל [LegadelBabait@gmail.com](mailto:LegadelBabait@gmail.com)*

לחצו על הפעמון לעדכונים בנושא:
------------------------------

* [קריירה](https://www.themarker.com/ty-tag/0000017f-da26-d432-a77f-df3f07780000)
* [משפחה](/ty-tag/family-0000017f-da26-d718-a5ff-faa66fb10000)
* [ילדים](https://www.themarker.com/ty-tag/0000017f-da2d-dea8-a77f-de6faed60000)
* [הורות](/ty-tag/parenthood-0000017f-da26-d938-a17f-fe2ebef50000)