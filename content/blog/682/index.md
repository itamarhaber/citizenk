---
date: 2016-08-01 15:03:00+03:00
description: ???
source: https://www.haaretz.co.il/blogs/karenhaber/2016-08-01/ty-article/0000017f-f8ca-d2d5-a9ff-f8ce8fbb0000
tags: דעות
title: שליטה היא לא חירות ולא רצון הבוחר
---

ב-28 ביוני כתבה שרת התרבות והספורט, מירי רגב, ב[דף הפייסבוק שלה](https://www.facebook.com/miri.regev.il/): "זה לא סוד שהעובדות לא מעניינת (הטעות במקור, ק"ה) את התקשורת ומזל שיש לנו פייסבוק". ההתבטאות הזאת אמנם היתה קשורה ל[פסטיבל "כתר המזרח"](/gallery/music/2016-07-28/ty-article/.premium/0000017f-f684-d887-a7ff-fee498190000), אבל היא בהחלט מאירה בצורה ברורה את דבריה, "מה שווה התאגיד אם אנחנו לא שולטים בו" מישיבת הממשלה ביום ראשון השבוע. זאת בדיוק מהות ה"מהפכה" של רגב, שניתנת לעטיפה במלים כמו פלורליזם תרבותי, שבינן לבין המציאות רב המרחק. 

רגב אוהבת ככל הנראה את מצלול המלה פלורליזם. כבר עם כניסתה לתפקיד, ב-17 במאי 2015, ציינה [שתעמיק את הפלורליזם](/gallery/2015-05-17/ty-article/0000017f-e0c9-d38f-a57f-e6db6faf0000) "כחלק מהמאבק המתמשך של החברה הישראלית לחיזוק הערכים החינוכיים, ערכים המשקפים את צביונה של המדינה היהודית והדמוקרטית". בינתיים נראה שמבחינתה אייל גולן הוא ערך חינוכי המשקף את צביון המדינה היהודית והדמוקרטית, בגדר קטינות עירך קודמות. 

"תמיד כיבדתי את החשיבות שבחיי היצירה והפלורליזם" ממאי 2015 עבר שיפור ודיוק ביולי 2016. ["מה, נשים כסף ואז הם ישדרו מה שהם רוצים?"](/news/politi/2016-08-01/ty-article/.premium/0000017f-f3f7-dc28-a17f-fff741330000) שאלה רגב. את נאומה באותו מעמד חתמה בציטוט מלותיו של המשורר ארז ביטון בטקס קבלת פרס ישראל: "עלינו להסיר את הקיטוב, לקרב בין הפריפריה למרכז ולצמצם את הפערים החברתיים. בעזרת השם נעשה ונצליח". מכל 442 ימיה בתפקיד עולה כי הדבר היחיד שהשרה מסירה הוא גבולות הסמכות והפרדת הרשויות. 

מדבריה של רגב עולה כי התקשורת, כמו גם אמנים, הם בני חסות של הפטרונים הפוליטיים, אולם היא נוטה לשכוח כי הכסף שעליו דיברה לא בא מארנקה הפרטי ואין דין תאגיד השידור כדינו של ["ישראל היום"](https://www.themarker.com/advertising/2014-11-12/ty-article/0000017f-e75a-df5f-a17f-ffdea7e70000). במקרה הראשון מדובר בתקשורת ציבורית ובשני בתקשורת פטרונית וההבדל בין השתיים רב. אבל ייתכן שרגב אינה מבחינה בין שני הדברים פשוט מכיוון שהם אינם תחת סמכותה, אלא תחת סמכותם של שר התקשורת ושר האוצר. מצד שני, המצב הזה זה מעולם לא עצר אותה מלהתערב. 

 עברו לתצוגת גלריהתאגיד השידור הציבורי בפייסבוק. רגב רואה בתקשורת ובאמנים בני חסות של הפטרונים הפוליטייםבדף הפייסבוק שלה הגיבה רגב אתמול על דבריה בישיבת הממשלה: "...צריך להגיד את האמת – אם לא יהיה מי שיפקח על התאגיד הציבורי יקום כאן עוד סניף של הברנז'ה שלא פועל על פי עקרונות מנחים המחויבים בשידור ציבורי, כמו ייצוג הולם ורב תרבותיות...". אציין רק שב-29 ביולי 2014 עבר [חוק תאגיד השידור](/gallery/television/2014-07-29/ty-article/0000017f-dbcf-d856-a37f-ffcfed170000) בקריאה שלישית, ללא התנגדות מצד השרה בעניינים אלה, או בכל עניין שהוא. 

ייתכן שהסיבה היא שסעיף 7 (ב) לחוק קובע: "התוכן שיספק תאגיד השידור הישראלי יהיה עצמאי, יופנה לכלל אזרחי מדינת ישראל ותושביה, ישקף ויתעד את היותה של מדינת ישראל מדינה יהודית ודמוקרטית, את ערכיה ואת מורשת ישראל, וייתן ביטוי הוגן, שוויוני ומאוזן למגוון ההשקפות והדעות הרווחות בציבור בישראל". סעיף קטן ו' קובע את יעדי הפעילות של התאגיד בפרוטרוט – 1) להרחבת ההשכלה והדעת; 2) לקידום התרבות, היצירה האיכותית הישראלית המקורית, והמוסיקה הישראלית; 3) לקידום החדשנות בתחום תוכן השידורים והפצתם ובטכנולוגיות השידור; 4) לטיפוח ולקידום השפה העברית. אז מה לרגב כי תלין? 

 עברו לתצוגת גלריהנפתלי בנט בכניסה לישיבת הממשלה. לפעמים רגב ונתניהו מרחיקים לכת עד כדי כך, שאפילו הבית היהודי מתעוררתצילום: אוהד צויגנברגרגב מלינה פשוט כי מה שלא מסתדר לה, ולראש הממשלה ולעוד שרים ממפלגתה, זו המלה שכל הזמן משתרבבת לשיח – דמוקרטיה. הדמוקרטיה היא דגל נוח להתעטף בו לחובבי הז'אנר של התעטפויות בדגל. כך תל אביב נוחה כדגל לליברליזם, התנצלות לציבור הערבי היא דגל לשוויון, שידור ציבורי הוא דגל נוח לחופש העיתונות ופתרון שתי המדינות הוא דגל לנכונות ישראלית שלא קיימת – כולם הגדרות שחשובות לתדמית אך לא ליישום הלכה למעשה. הממשלה, באופן עקבי, מחללת את המושגים האלה, מרוקנת אותם מתוכן ומייתרת אותם. מירי רגב עושה את זה וכמוה גם ראש הממשלה, ולפעמים הם מרחיקים לכת עד כדי כך שאפילו [הבית היהודי יוצאת לקרב בנגמ"ש המידרדר](/news/politi/2016-08-01/ty-article/0000017f-f410-d223-a97f-fddd4cdf0000). 

רגב ונתניהו משתמשים בז'רגון דמוקרטי ומוכרים לציבור את מה שהציבור רוצה לשמוע – אנחנו דמוקרטים ואנחנו צודקים. זה לא משנה אם המציאות מוכיחה אחרת, מה שחשוב הוא שלא יפסיקו את המנטרות. הן מסממות את האווירה הציבורית ולאט לאט מאפשרת חתירה אל היעד – שליטה ממשלתית על השידור הציבורי, על האמנות והתרבות. לא מתוך פלורליזם, לא מתוך דמוקרטיה, אלא כדי לקדם אינטרסים פוליטיים. העובדה שהציבור לא משמיע את צעקתו כאשר נחמס השידור הציבורי היא בבואה עגומה. עומק הייאוש הוא כעומק הדממה הציבורית בעת שהעיתונות נלחמת על חופש המידע, חופש העיתונות וחופש הביטוי, עוד זכויות מיותרות, בטח מבית היוצר של צ'כוב.