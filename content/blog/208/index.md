---
date: 2020-10-27 19:09:00+02:00
description: ???
source: https://www.haaretz.co.il/family/homeschooling/2020-10-27/ty-article/.premium/0000017f-f8fb-d044-adff-fbfb9e680000
tags: חינוך
title: התרגלנו לחשוב שזה הגיוני להשאיר את התינוקות שלנו אצל מישהו אחר
---

כשבכורי נולד, ועמו האמא שבי, התחיל המסע שלי (בעצם שלנו, אבל רק על עצמי לספר ידעתי) לתוך ההורות. לא ידעתי מהו חינוך ביתי ולא ידעתי שלבחירה שלי יש בכלל שם כשהתחלתי את צעדיי הראשונים במה שבדיעבד התברר כחינוך ביתי. אנחנו חיים בחברה שמצפה מאיתנו להיות הורים ורואה בהורות חלק בלתי נפרד מתהליך ההגשמה העצמית שלנו כבוגרים, אבל רובנו (אני בוודאות) נכנסים לתפקיד בלי להבין אותו וזה בסדר וטבעי כי לא משנה כמה ננסה "ללמוד" אותו - עד שלא נמצא את עצמנו בתוכו לא ממש נבין.

אנחנו יכולים להגיע עם ניסיון בטיפול בילדים של אחרים, מלאי אהבה לילדים, עם תיאוריות מפה ועד להודעה חדשה, אבל אין שום דבר שמכין אותנו להורות שלנו. לעוצמת הרגשות שמציפה אותנו עם לידת הצאצאים. לתחושתי, אם היינו נשמעים לאינסטינקטים שלנו, עד שגור האדם שנולד מתחיל להיות עצמאי - לא היינו עוזבים אותו לרגע. להורות יש מסלול בחברה שלנו, אנחנו מצופים לעשות אותה בד בבד עם כל שאר התפקידים שלנו ומבלי לגרוע מהם. הישארות עם הילדים נתפסת כעיכוב אישי, כבחירה שבאה עם מחיר כבד.

התרגלנו לחשוב שלא הרבה אחרי הלידה זה הגיוני להשאיר תינוקות בהשגחה של מישהו אחר למשך מרבית שעות היום. לבד מהמסלול הנורמטיבי הזה, יש לחצים כלכליים, שיקולים של קריירה, צרכים אישיים של ההורה ועוד. אבל בתוך המשוואה הזו קצת נשכחים הצרכים של בן האדם הנוסף שהבאנו לעולם. זה יוצר דיסוננס אצל כולם, ובדיוק בגלל זה למדנו לעטוף את ההחלטה הזו בלא מעט "סיבות" שלמעשה נועדו להרגיע חששות שמתעוררים אצל כולם, כמו: עליהם לפתח עצמאות, אינטראקציה חשובה להם, כושר הסתגלות מגיל צעיר הוא יתרון.

גם אני הגעתי משם להורות שלי. הייתי בטוחה שאני חוזרת למשרד, אפילו יצאתי לפגישות עבודה כבר בחופשת הלידה, יחד עם התינוק כמובן. מיד כשנגמרה חופשת הלידה והתחיל הסמסטר חזרתי ללמד ואפילו שיחקתי ברעיון לחזור ולכתוב את הדוקטורט. אבל בניסיון לחזור לשגרה, הפציעה גם ההבנה שחזרה לכל העיסוקים תרחיק אותי מהאמא שאני רוצה להיות, ממה שאני מרגישה שהילד שלי צריך, מהמשך בניית הקשר החדש הזה ושיש להניח שאצטער על זה. אז חיכיתי עוד שלושה חודשים והייתי קרועה בין מה שסימנו לי כ"נכון" ובין מה שהרגשתי שנכון לי, כי בתוך תוכי כבר צמחה תשובה ברורה.

**מה שצריך**

אחרי חצי שנה של הורות הייתי הרבה יותר מגובשת. בתחושה שלי, הילד שלי דרש את הטיפול המלא של מישהו שיהיה קשוב אליו ואני רציתי להיות האדם הזה. רציתי להיות זו שמחזיקה אותו, משחקת איתו, שרה לו שירים ומספרת לו סיפורים. הרגשתי באופן אינטואיטיבי שהוא צריך אותי לצדו. הניסיון החד שבועי ללמד לימד אותי שלא נעים לי לשאוב חלב. לא אהבתי את המרחק בכל פעם שיצאתי ללמד והמחשבות שלי נדדו אליו בכל רגע שהוא לא היה לצידי. החלטנו לחכות לפחות עד גיל שנה לפני שנחליט מה עושים.

בסופו של דבר זה התפתח לשנתיים (ומעבר, כמובן), ולבן זוגי ולי היה ברור אינסטינקטיבית שמה שאנחנו עושים הוא נכון, למרות שכבר אחרי גיל חצי שנה כבר היתה ביקורת מכל העולם ואשתו על הנזק הפוטנציאלי שאני גורמת לילד ש"צריך לפתח עצמאות ולהתמודד". אנחנו מדברים על גיל חצי שנה, כן? במשך שנתיים הלכנו כמעט כל יום לגינה, שם התפתחה במקרה קבוצה קטנה של פעוטות קרובים בגיל ששיחקו אחד ליד השני וביחד. הרגשתי בתוכי שאני עושה משהו נכון. אני מתקשה להסביר מבלי שהורים אחרים ייכנסו למגננה, לכן אציין שוב שזה אישי לחלוטין, אבל התחושה שלי היתה שאי אפשר לעשות ילדים ואז לחפש להם מסגרות שיעשו את מה שהרגשתי שאני אמורה לעשות. מעטים המעשים שהם משוללי השלכות, ולא ייתכן שהמחשבה שנביא ילדים ואז נחזור לשגרה תהיה הגיונית.

הכל משתנה עם ההורות, גם החובות שלנו. תהיתי אם אני פועלת נכון, בעיקר משום שככל שעבר יותר זמן כך הסביבה הסתכלה על זה בצורה יותר עקומה. אבל כל התהיות נעלמו כשהסתכלתי על הילד שלי. לא רק רגשות פעלו כאן, גם בבחינת ה"בעד ונגד" הטור של ה"בעד" היה ארוך יותר. ההחלטה הסופית נפלה עליי, זו שהחליטה להישאר בבית ולא לחזור לעבודה וללימודים. היום אני יודעת שיכולתי למצוא דרך לשלב, אבל זה סיפור אחר. אני לא מצטערת לרגע, וזה לא שלא היו לי גם טעויות. לקח לי המון זמן להשתחרר מהנחות היסוד הנורמטיביות שהחברה מחנכת אותנו להן. לא פעם עשיתי דברים באופן אוטומטי, למשל כשהבכור הגיע לכיתה א' וכבר קרא שוטף לבד, הושבתי אותו בהתחלה ללמוד מחוברות של כיתה א' בלי להבין עד כמה זה מטופש (אבל זה לטור אחר).

הטור הזה עוסק בשלב שקודם לרגע ההחלטה על חינוך ביתי. הוא על מציאת המקום שלנו כהורה (שלא בהכרח מחייבת הישארות בבית), המצריכה אותנו לא לקחת את ההורות באופן אוטומטי, אלא לחשוב על כל דבר תוך מציאת הקול האישי וניטרול רעשי רקע. הורות מחייבת אותנו לברר ולהיות מודעים, לחשוב לפני קבלת החלטות ולהכניס את כל השיקולים לתהליך, תוך המון קשב לצרכים של הילד שלנו לא פחות מאלה האישיים, הזוגיים והמשפחתיים.

זה הרי לא הגיוני שאת אחד הדברים הכי חשובים שנעשה אי פעם נעשה באופן כמעט אוטומטי בלי לחשוב. לחשוב לא רק על איך אנחנו מתפקדים בתוך זה, אלא איך אנחנו רוצים שזה יראה, ואיך יכול להיות שדווקא הבחירה להישאר נראית כהחלטה אמיצה, כשבכלל אין דבר יותר מפחיד מלשלוח את הילד שלך למקום שבשורה התחתונה אין לך באמת מושג מה עובר עליו בו - אבל מה שבטוח זה שאת (או אתה) לא איתו.

*מוזמנים לשלוח שאלות ונושאים לדיון למייל [LegadelBabait@gmail.com](mailto:LegadelBabait@gmail.com)*

לחצו על הפעמון לעדכונים בנושא:
------------------------------

* [הורות](/ty-tag/parenthood-0000017f-da26-d938-a17f-fe2ebef50000)