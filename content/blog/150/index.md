---
date: 2021-03-11 17:48:00+02:00
description: ???
source: https://www.haaretz.co.il/food/cookingwithkids/2021-03-11/ty-article/0000017f-f8c0-d887-a7ff-f8e48bbe0000
tags: בישול
title: 'קדירה לשבת: צלי בקר בשום ובירה'
---

אצלנו במשפחה, סבתא שלי היתה אלופת הצלי ושנים הכנתי בדיוק כמוה עד שנולד קטינא והחליט שאם יש בו בצל הוא לא נוגע בו, תקנה שהתרחבה אחר כך כמעט לכל סוגי הירקות. כל מי שמכין צלי יודע עד כמה קרמול הבצל חיוני לטעם ולצבע הצלי, אבל תקנה זו תקנה וככה מצאתי את עצמי לומדת להכין רוטב חום בלי בצל. היום כבר יש לי לא מעט דרכים להגיע לטעם ולצבע. רצה הגורל שקטינא הפסיק להתנגד לשום ולכן החלטתי לחגוג.

מנת הצלי בבירה ושום היא מנה קלה להכנה, בערך 20 דקות של עבודה לא מאומצת ואחר כך בעיקר בישול. השהיית הצלי למשך לילה במקרר מיטיבה עמו ומקלה מאוד על פריסה דקה. לעניין הבשר עצמו, אני מעדיפה למנות כאלה נתחים רזים, אבל זה עניין של טעם. אם רוצים אפשר בהחלט לצרוב 2-3 עצמות מח עצם לפני שמתחילים עם הבשר, להוציא מהסיר אחרי צריבה מכל צד ולהחזיר אותן לפני שמוסיפים את השום לכל זמן הבישול כמובן, אחר כך ניתן להגיש אותן למי שאוהב.

 עברו לתצוגת גלריהצלי בקר בשום ובירהצילום: קרן הבר**צלי בקר בשום ובירה**

**מה?**

1.5-2 ק"ג בשר בקר רזה לצלי (כמו צלי כתף, צלי, אווזית, שייטל, וייסבראטן או פילה מדומה)

שמן זית לכיסוי תחתית הסיר

6 ראשי שום מופרדים לשיניים וקלופים

330 מ"ל בירה לבנה

3 כפות סויה

3-4 גרגרי פלפל שחור שלמים

1 כף מלח

2 כוסות ציר (בקר, עוף או ירקות – אם אין ציר אפשר אפילו תה)

מים בכמות שמספיקה לכיסוי הבשר

\*אפשר גם עלה דפנה

צרור עשבי תיבול קשור בחוט שפאגט, אני מוסיפה רק פטרוזיליה, אבל גם תימין יתאים

**איך?**

מוציאים את הבשר מהמקרר לשעה בערך לפני ההכנה. לא שוטפים את הבשר, אם יש צורך מנגבים אותו במגבת נייר. פותחים את הבירה ומניחים אותה בצד.

מחממים שמן זית בסיר שגודלו מתאים לצליית הבשר ומוסיפים את הבשר, צולים אותו מצד אחד כ-4 דקות והופכים לצד השני, כך אוטמים אותו מכל הכיוונים.

מוסיפים את שיני השום, מטגנים אותן מעט ויוצקים את הבירה, מביאים לרתיחה, מבשלים כשתי דקות ומוסיפים את הסויה והציר, מתבלים במלח ובפלפל שחור ומכסים במים עד לכיסוי הבשר. מביאים לרתיחה, מוסיפים את צרור עשבי התיבול, מכסים במכסה, מנמיכים את האש ומבשלים לפחות שעתיים, אפשר גם יותר.

 עברו לתצוגת גלריהצילום: קרן הברמורידים מהאש, מצננים כחצי שעה. מוציאים את צרור עשבי התיבול, מכסים ומכניסים למקרר ללילה.

מוצאים מהמקרר ומעבירים את הבשר לקרש חיתוך, פורסים את הבשר לפרוסות דקות ומחזירים אותו לציר. מחממים, מביאים לרתיחה, טועמים תיבול, מתקנים אם יש צורך ומבשלים עוד כשעה או עד שאוכלים.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)