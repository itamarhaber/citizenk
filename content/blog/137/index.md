---
date: 2021-04-08 15:51:00+03:00
description: ???
source: https://www.haaretz.co.il/food/cookingwithkids/2021-04-08/ty-article/0000017f-f8fa-d044-adff-fbfb70690000
tags: בישול
title: 'קייזרשמרן: פנקייק קיסרי מקושקש לארוחת הבוקר בשבת'
---

הכל התחיל כשבתגובה לתמונת אוכל בטוויטר, נשאלתי על ידי מיכאל בן-נס császármorzsa. אמנם בן הזוג הונגרי, אבל אני מודה שידיעותיי לא הגיעו עד שם ושיני נשברו עוד בטרם הגעתי לאמצע המילה. אפילו כשמיכאל תרגם את שם המנה לעברית "פירורי קיסר", שום אסימון (כן, ככה ותיקה אני) לא נפל. ביקשתי מתכון ומיכאל בטובו שלח לי את המתכון מבית הוריו, זה היה הרגע שהבנתי שבעצם אני מכירה, רק שאצלנו קראו לזה קייזרשמרן (kaiserschmarrn), הבלאגן של הקיסר בתרגום חופשי. 

לא ברור מה המוצא של המנה הזו, אבל הסיפור הכי חמוד עליה הוא שהטבח של הקיסר יוזף, בעלה של הקיסרית סיסי, לא הצליח להפוך את הפנקייק של ארוחת הבוקר, בהעדר זמן ובפרץ יצירתיות (יש שיקראו לזה אינסטינקט הישרדותי), הוא פשוט קשקש את הפנקייק והקיסר זרם על כך, הקיסרית סיסי לא כי היא שמרה על קו מותן צר, אבל זה כבר סיפור אחר. 

קייזרשמרן הוא בעצם פנקייק מקושקש והוא קינוח מקובל מאוד באוסטריה וגם בגרמניה (בעיקר בבוואריה). אפשר להגיש אותו כקינוח, או מנה בפני עצמה לארוחת בוקר נהדרת לסוף השבוע, שמגוונת את מסורת [הפנקייקס](/food/10-recipes/2022-09-17/ty-article-magazine/0000017f-f421-d887-a7ff-fce58d2d0000) למי שיש כזו. אבל קרדיט זה קרדיט והמתכון כאן הוא על בסיס המתכון של מרים בן-נס, עם כמה תוספות שלי. אצלנו לא משתמשים בסולת, אלא בקמח ובעיניי התוצאה יותר טעימה, אבל ככל הנראה זה עניין של הרגל, גם הסולת נפלאה. אני מוצאת את הפנקייק על בסיס קמח קל יותר להשחמה ונוח לעבודה, אבל שוב – הרגלים. ואם כבר הרגל – קייזרשמרן לארוחת בוקר הוא אחד טוב לאמץ. 

 עברו לתצוגת גלריהצילום: קרן הבר**קייזרשמרן (3-4 מנות)** 

**מה?** 

2 כוסות (360 גרם) סולת, אפשר במקום 1.5 כוסות (210 גרם) קמח רב תכליתי מעורב ב-1/2 כפית אבקת אפייה 

כוס (250 מ"ל) חלב 

3 ביצים גודל L 

1/3-1/2 כוס סוכר (1/3 כוס נותן מתיקות מרומזת, למי שאוהב מתוק מומלץ 1/2 כוס) 

קמצוץ מלח 

2 כפיות תמצית וניל איכותית 

1 כף גרידת לימון – לא חובה 

חמאה ללא מלח לטיגון 

**גיוון:** 

חופן צימוקים – להשרות אותם 10 דקות בשתיים-שלוש כפות של רום או יין מתובל, אפשר גם מים או חלב ולהוסיף בטיגון. 

**להגשה:** 

אבקת סוכר ורסק תפוחי עץ בצד, או ריבה, סירופ מייפל, סירופ שוקולד, פירות טריים וכו'. 

 עברו לתצוגת גלריהקייזרשמרןצילום: קרן הבר**איך?** 

**הכנה אפשרות א' (נוסח מרים בן-נס):** 

מפרידים בין החלבונים לחלמונים, את החלבונים מקציפים במיקסר, או מיקסר ידני או מטרפה, לקצף יציב ומניחים בצד. את החלמונים משאירים בקערה קטנה, מוסיפים להם תמצית וניל וטורפים יחד. בקערה בינונית מערבבים את הסולת (או הקמח), הסוכר, המלח וגרידת הלימון, מוסיפים את החלמונים והווניל ואת החלב וטורפים יחד עד לקבלת בלילה הומוגנית. מוסיפים את קצף החלבונים בתנועות עטיפה או קיפול לבלילה ומערבבים עד שהקצף נטמע ולא יותר מזה. 

**הכנה אפשרות ב' (הנוסח שהכרתי):**  

מפרידים את הביצים, מקציפים את החלבונים עם סוכר לקבלת קצף יציב. בקערה נפרדת מערבבים את החלב, החלמונים, גרידת הלימון ותמצית הווניל. בקערה אחרת מערבבים את הקמח והמלח. אחרי שקצף החלבונים יציב, מנמיכים את מהירות המיקסר ומוסיפים לסירוגין רבע מבלילת הביצים, מקציפים מעט, מוסיפים רבע מהקמח ושוב עד לסיום – מקציפים עד שהקצף הומוגני וזהו). 

**טיגון:** 

מחממים מחבת, ממיסים את החמאה וכשהיא מתחיל להשחים יוצקים את הבלילה. מניחים לה להיטגן ואחרי שתי דקות אם רוצים צימוקים, זורים אותם מעל ללא נוזלים עודפים. בכל מקרה מנמיכים את האש ומטגנים עוד כ-3 דקות עד שהפנקייק יחסית יציב, בועות נוצרו בשכבה העליונה וכשמציצים בעזרת מרית, התחתית נפרדת בקלות ושחומה. 

אפשר להפוך את הפנקייק בשלמותו אם הוא יציב, אם לא - בעזרת המרית חותכים אותו לרבעים והופכים כל רבע. מטגנים עוד שתי דקות ואז לוקחים עוד מרית או כף ומתחילים לחתוך את הפנקייק לפירורים בהתאם לגודל שאוהבים. 

 עברו לתצוגת גלריהצילום: קרן הבר עברו לתצוגת גלריהצילום: קרן הבר עברו לתצוגת גלריהצילום: קרן הבר עברו לתצוגת גלריהצילום: קרן הברייתכן שתצטרכו להוסיף עוד מעט חמאה, תלוי באש ובמחבת ובמידת ההשחמה האהובה עליכם. 

כשהם מוכנים מעבירים לצלחות הגשה, בוזקים אבקת סוכר ומגישים עם רסק תפוחי עץ, או כל תוספת שאתם אוהבים.

לחצו על הפעמון לעדכונים בנושא:
------------------------------

* [ארוחת בוקר](/ty-tag/breakfast-0000017f-da2c-d42c-afff-dffe88e60000)
* [מתכונים](/ty-tag/recipes-0000017f-da28-dea8-a77f-de6a4ba50000)