---
date: 2020-07-17 08:00:00+03:00
description: ???
source: https://www.haaretz.co.il/blogs/karenhaber/2020-07-17/ty-article/0000017f-f8bc-d460-afff-fbfebfe30000
tags: דעות
title: אנרכיה? אל תעליבו, חיזרו לשיעורי אזרחות
---

התגברות השימוש במלה "אנרכיה" על הטיותיה השונות בתקופה האחרונה, וביתר שאת אחרי ההפגנות [בכיכר רבין בתל-אביב](/news/education/2020-07-11/ty-article/.premium/0000017f-e944-d62c-a1ff-fd7f965e0000) ומול [מעון ראש הממשלה בירושלים,](/news/politi/2020-07-14/ty-article/.premium/0000017f-f0df-d487-abff-f3ff035c0000) מעלה את החשש שהציבור אינו יודע אנרכיה מהי ושהשימוש במלה הוא מגמתי ונועד להפוך את המחאה ללא לגיטימית. זו לא אנרכיה. למען האמת, לו הייתי אנרכיסטית - הייתי נעלבת. אלה הפגנות שאולי ברגעים מסוימים יוצאות משליטה, אך אין בהן שמץ של אנרכיה. 

אנרכיה היא הרצון לבטל את ההסדר המכונה "מדינה". אנרכיה היא אי-הכרה בסמכות, רצון בביטול המשטר ודחייה של כל מבנה חברתי שאינו על בסיס התנדבותי. מה מכל אלה ראיתם בהפגנות? שום דבר. כל האנשים שבאים אליהן מאמינים בישראל דמוקרטית, לא את שינוי שיטת המשטר הם מבקשים ולא את ביטול מוסדות המדינה. זוהי מחאה אזרחית נגד שלטון מפקיר ומופקר, זחוח ומנותק שמעדיף קפיטליזם על רווחה, ששולף פתרונות מהמותן, עסוק בתגובה ובדברים הלא נכונים, בעיקר בעתידו של ראש הממשלה. זהו שלטון שנתפס עם המכנסיים מופשלים וכל מה שיש לו בהישג יד זו מסכת פנים ללא פילטר. 

 עברו לתצוגת גלריההמשטרה מפזרת מפגינים בעזרת מים מול מעון רה"מצילום: תומר אפלבאוםכך לא נראית אנרכיה, כך נראית מחאה ציבורית. כך נראה ציבור שנמאס לו משקרים, דיס-אינפורמציה, איומים וניהול כושל. קאנצלרית גרמניה, אנגלה מרקל, אמרה זאת מצוין בשבוע שעבר: עם שקרים ודיס-אינפורמציה אי-אפשר לנצח את הקורונה. היא קרצה לכל חבריו של בנימין נתניהו - טראמפ, פוטין ובולסונארו, אבל זה נכון גם לראש ממשלת ישראל עצמו, שממשיך להסביר כמה מצבנו מעולה ביחס לעולם, בעוד גרף הנדבקים עולה בקצב מהיר יותר מהתארכות אפו של פינוקיו. 

אנחנו עדים ללידתו של גל מחאה מוצדק ועלינו לחבור אליו. זו מהות המחאה. היא פוליטית, לעתים גולשת לאלימות ואת האלימות הזו יש לרסן, אבל היא לא אנרכיה. כל מי שקורא לה כך לא רק חוטא ומחטיא, אלא גם מסייע לשלטון לדכא אותה. אין כאן אנרכיסטים, התבלבלתם, אלה אזרחים. 

השינוי שעברה ישראל בעשור האחרון, תחת נתניהו, הוא לא פחות ממדהים. מחד, המוכנות להכיל מחאה במרחב הציבורי הצטמצמה, ומאידך, המוכנות לחיות בשלום עם מנהיגים מושחתים התרחבה. פעם ראש ממשלה שהחזיק בחשבון דולרים בניגוד לחוק התפטר בלי לחכות לאף בחינה משפטית, פשוט כי זה היה לא מוסרי. פעם היו כאן מחאות אותן הנהיגה אופוזיציה והיה ברור שמחאה, מתוקף היותה מחאה, לא אמורה להחליק בגרון השלטוני והיא לא תמיד נקייה. מצאו את ההבדלים בין אז להיום, זה מכניס לפרופורציות. 

לא היתה ואין אנרכיה בישראל. השימוש במושג "אנרכיה" כדי לתאר את המתרחש הוא שצריך להדאיג את כולנו, משום שהוא מוכיח ששכחנו מה זו דמוקרטיה. שכחנו שמותר להפגין, שמחאה אזרחית לא תמיד ניתנת לריסון ולעתים היא גם אלימה. גם שכחנו שבדרך כלל היא אלימה כשאזרחים מרגישים שאין להם מה להפסיד, כשהם עם הגב לקיר. נתניהו לא חשב שהציבור יגיע עד לשם, לקורונה היו תוכניות אחרות, אבל המגפה היא קטליזטור של תהליכים שמתרחשים כבר המון זמן מתחת לפני השטח ושלטון הימין עסוק בלטאטא אותם, תוך הפחדה והסתה. 

מעולם לא חשו בבת אחת כל-כך הרבה קבוצות בישראל את מגף החנק הכלכלי. אין כמעט שכבות באוכלוסייה שלא מבינות שבשורה התחתונה כולנו בקלחת הזו של חוסר ודאות, היעדר ביטחון אישי והיעדר ביטחון כלכלי. הקורונה מקלפת במהירות את שכבות השיסוי, ההפחדה, השנאה וההסתה ומייצרת ניצנים של סולידריות אזרחית באופן שרק משבר כלכלי בסדר גודל כזה יכול לעורר. 

ניצוץ הפאניקה שנדלק בבלפור אל מול הנעשה מחוץ לחלונות הבית השבוע, מצא את ביטוי בהופעתו של ראש הממשלה שלשום (רביעי) בטלוויזיה. את השקט הפוליטי הוא מבקש כעת לקנות בדרך היחידה שהוא מכיר – שוחד, כלומר לכאורה. נתניהו מבין את פוטנציאל המחאה, הוא היה ראש ממשלה כשהיא התפוצצה עליו גם ב-2011, ויודע עד כמה עמוק המשבר. לכן, הוא חישב כי מחירו של אזרח הוא 750 שקל בממוצע. זה מה שאנחנו שווים כשפורטים אותנו לפרוטות. המחאה נגדו, זו שנאבקת למען העם, המדינה, הדמוקרטיה, קוראת לשלטון מושחת וזועקת נגד ממשלה שאינה מנווטת אותו החוצה מהמשבר היא "אנרכיה" עבורכם, הגיע זמן שתחזרו לשיעורי אזרחות.