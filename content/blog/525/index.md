---
date: 2017-11-16 17:25:00+02:00
description: ???
source: https://www.haaretz.co.il/food/cookingwithkids/2017-11-16/ty-article/0000017f-f8f0-d460-afff-fbf6b10a0000
tags: בישול
title: העונג בלחמניות קינמון דביקות
---

לעוגיות שמרים שמור מקום של כבוד בביתנו הקט וכן, זה ציון המובן מאליו עבור מי שעוקב אחרי המדור. לאורך השנים ניסינו המון סוגי מילויים ולא שאנחנו מתלוננים, להפך, אהבנו את כולם. ובכל זאת, אנחנו תמיד חוזרים [למאפי קינמון](/food/cookingwithkids/2016-07-05/ty-article/0000017f-f8d1-d47e-a37f-f9fd453f0000), נו טוב גם לא באמת צריך להכריח אותנו כשמדובר [בשוקולד](/food/cookingwithkids/2017-10-19/ty-article/0000017f-f8e1-d2d5-a9ff-f8ed0aa80000). כאלה אנחנו – בנאליים. 

הסטיקי באנס הם משהו בין עוגיות לעוגות שמרים קטנות עם טוויסט שעושה את כל ההבדל (כן, גם הקלורי – לא צריך להתחיל). הן נאפות עם שכבת אגוזים וטופי מלמטה ומוגשות הפוך. טעם הקרמל והאגוזים הקלויים הופך אותם לתענוג קולינרי מתוק שקשה לעמוד בפניו. עקרונית אפשר להכין עוגה גדולה אחת, אנחנו הלכנו על מאפים אישיים ולא הצטערנו לרגע. 

הסטיקי באנס שלנו עם קינמון, אבל במקור היה המתכון ללא קינמון וההסבר פשוט – המאפה נוצר ככל הנראה בגרמניה, שם נקרא שנקן, בתחילת ימי הביניים ואילו הקינמון חדר לאירופה רק בסוף ימי הביניים. אגב לחם עם אגוזים ודבש היה מקובל עוד בימי מצרים העתיקה, משם עבר גם ליוון ולרומא ויש שרואים בו בכלל את המקור הראשוני למתכון. יש הטוענים שהקינמון התווסף למתכון רק על אדמות ארה"ב איפשהו במאה ה-18, ואם תרצו להיות ספציפיים כנראה שבפילדלפיה, כך או אחרת הם לגמרי גילו את המתכון הנכון ולכן הוכתרו כבירה הבלתי מעורערת של המעדן. המתכון הזה מייתר טיסה לפילדלפיה אם רציתם לטעם את המעדן. לסיכום - חסכנו לכם זמן, כסף וג'ט לג, אבל לא את נושא הקלוריות. 

**סטיקי באנס (כ-16 יחידות)** 

 עברו לתצוגת גלריהסטיקי באנסצילום: דודו בכרמה? 

**לבצק:** 

500 גרם קמח 

100 גרם חמאה, בטמפרטורת החדר 

1 כוס חלב 

1 כף שמרים יבשים 

1 ביצה טרופה 

1/3 כוס סוכר 

1 כפית מלח שטוחה 

**לטופי-פקאנים (או אגוזים):** 

1/2 כוס סוכר חום 

1/3 כוס סוכר לבן 

60 גרם חמאה 

1 כף דבש 

1 כף מייפל סירופ (לא חובה) 

100 גרם אגוזי מלך או פקאן, פיסטוק, שקדים או צנוברים 

**למילוי:** 

1 כוס סוכר חום 

2 כפות גדושות קינמון 

100 גרם חמאה רכה מאוד (לא מומסת) 

איך? 

**הבצק:** 

בקערת מיקסר מערבבים את הקמח, הסוכר, המלח והשמרים היבשים. מוסיפים בפעם אחת את החמאה, החלב והביצה ומפעילים את המיקסר במהירות מתגברת למהירות בינונית ולשים במשך כ- 5 דקות, עד לקבלת בצק רך וגמיש. מעבירים את הבצק לקערה נקייה ומעט משומנת, מכסים בניילון נצמד ומניחים לתפוח כשעה וחצי. 

**המילוי:** 

מכניסים לקערה את כל חומרי המילוי ומערבבים היטב עד לקבלת קרם. 

**טופי-אגוזים:** 

לא חייבים לקלות את האגוזים / פקאנים אבל זה מעצים את הטעם, לכן אני קולה על מחבת קטן על אש בינונית, כשתי דקות מכל צד. 

לסיר קטן על להבה נמוכה מכניסים את הסוכר, החמאה, המייפל והדבש ומבשלים עד שהחמאה נמסה. מוסיפים את האגוזים / פקאנים, מערבבים עוד קצת ומורידים מהאש. מצננים מעט וממלאים 16 שקעי מאפינס של תבנית סיליקון בכחצי סנטימטר של טופי ואגוזים בכל שקע. 

**הרכבה:** 

מחממים את התנור ל-180 מעלות. 

מניחים את הבצק שתפח על משטח עבודה נקי ומקומח ומרדדים את הבצק למלבן בעובי של כ-3 מ"מ. את המלבן מורחים בעדינות במילוי הסוכר-קינמון-חמאה על כל שטח המלבן ומגלגלים לגלילה ארוכה. חותכים את הגלילה לפרוסות בעובי 2.5-3 ס"מ כל אחת ומניחים אותן מעל תערובת הטופי שהתקררה בינתיים. מתפיחים כ-30 דקות. 

מכניסים לתנור ואופים כ-25 דקות. 

מצננים כ-5 דקות והופכים. 

אם הכנתם אתם לא צריכים שנדרבן אתכם לטעום, זה מובנה ואי אפשר לעצור את זה – ראו הוזהרתם.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)