---
date: 2020-03-19 20:39:00+02:00
description: ???
source: https://www.haaretz.co.il/food/cookingwithkids/2020-03-19/ty-article/0000017f-f89a-ddde-abff-fcffca190000
tags: בישול
title: 'צ''יפס מתנפח של פלאפליות, גראטן או וודג''ס: מתכוני תפוחי אדמה שילדים יאהבו
  לאכול וגם להכין'
---

כבר שבוע שהשגרה של כולנו התהפכה, פתאום כולם בבית כל היום וצריך להתרגל לסגר, לפעילות החדשה, לעבודה מהבית או לחל"ת, ללימודים מהבית, למצוא פעילויות שיעבירו את הזמן, להתמודד עם חששות וחוסר ודאות ובתוך כל זה גם למצוא שגרה חדשה. זה תהליך מורכב, שדורש זמן וכולנו זקוקים להמון סבלנות. 

אין הרבה מקומות לברוח והמטבח מספק לא רק צורך חיוני – אוכל, אלא גם זמן מהנה. לכן, אם אתם עדיין מחפשים את השגרה ואיך לחלק את היום, אפשר להיעזר גם באוכל, אחד הדברים שאיחדו את בני האדם מאז ומעולם. 

תכנון משותף עם הילדים של ארוחות וחלוקת תפקידים יכול לסייע למיקוד בקניות וצמצום הוצאות מיותרות, לאפשר התייחסות להיבטים תזונתיים ומציאת האיזון התזונתי הנכון (לפני שאתם שולפים מקלדות – המתכונים הבאים אינם שיא של בריאות, אבל הם טעימים ומותר מדי פעם). בהתאם לגיל, כניסה למטבח תעניק לצאצאים עצמאות ותגביר תחושת המסוגלות, אבל יותר מזה תיתן להם תחושת שותפות וחשיבות ולכן מכל המקומות זה זמן להיכנס למטבח וללמד את הילדים לבשל או לשכלל יכולות בהתאם לגילם. 

המתכונים הבאים הם מתכונים שבני נוער, בעיקר אם הם מיומנים קצת בהלכות מטבח, יכולים להכין לבד, אבל מכיוון שיש כאן גם שימוש בתנור ובכיריים ילדים ובני נוער צעירים עדיין צריכים השגחה ועזרה. 

**"גראטן ילדים"** 

 עברו לתצוגת גלריהגראטן לילדיםצילום: קרן הברבניגוד לגראטן אמתי שדורש חיתוך דקיק ודיוק רב, זה קל להכנה, אבל מושחת לא פחות. 

**מה?** 

6 תפוחי אדמה בינוניים 

40 גרם חמאה ללא מלח 

3 כפות (30 גרם) קמח 

1.5 כוסות (360 מ"ל) חלב 

1 כוס (125 גרם) גבינה מגוררת (צ'דר, עמק, מוצרלה, גאודה – מה שאוהבים או יש בבית) 

כפית מלח 

קמצוץ פלפל (לא חובה) 

50 גרם גבינה מגוררת (לבזוק מלמעלה) 

**איך?** 

שוטפים את תפוחי האדמה, מקלפים אותם וחותכים לקוביות. 

מחממים תנור ל-180 מעלות. 

 עברו לתצוגת גלריהגראטן ילדים לפני הכניסה לתנורצילום: קרן הברבסיר קטן ממיסים את החמאה מעל אש בינונית, מוסיפים את הקמח ומערבבים היטב. מוסיפים את החלב ומערבבים בלי הפסקה כדי שיסמיך, מוסיפים את המלח והפלפל. מבשלים כ-5 דקות ואז מוסיפים את כוס הגבינה, מנמיכים את האש ומערבבים עד שהגבינה נמסה. מסירים מהאש. 

משמנים מעט תבנית פיירקס מלבנית ומניחים חצי מכמות תפוחי האדמה. מוזגים מעל חצי מתערובת הגבינה. מניחים את החצי השני של תפוחי האדמה ומעליהם מוזגים את יתרת התערובת. בוזקים מעל את הגבינה. 

מכניסים לתנור לשעה ומגישים. 

 עברו לתצוגת גלריההוודג'ס אחרי התנור. קשה להתאפק מולםצילום: קרן הבר**פלחי תפוחי אדמה מתובלים עם טוויסט (כ-5-6 מנות)** 

וודג'ס בתנור עם תיבול נהדר, מנת תפוחי אדמה קראנצ'ית וטעימה להפליא, אבל לא פחות חשוב - קלה להכנה. 

**מה?** 

18 תפוחי אדמה קטנים-בינוניים (בערך קילו) 

1/2 כוס (115 גרם) מיונז 

1 כף (16 גרם) חרדל דיז'ון 

5 שיני שום כתושות 

חצי כפית פפריקה 

מלח לפי הטעם 

**איך?** 

מחממים תנור ל-190 מעלות. 

שוטפים את תפוחי האדמה, מקלפים אותם וחותכים ל-4 פלחים לאורך. 

בקערה מערבבים היטב את המיונז, החרדל, השום, הפפריקה והמלח. 

מערבבים את תפוחי האדמה בתערובת המיונז ומעבירים אותם לתבנית אפייה סטנדרטית מכוסה בנייר אפייה ומסדרים כך שיש מקום לכל תפוחי האדמה בשכבה אחת. 

 עברו לתצוגת גלריהוודג'ס לפני הכניסה לתנורצילום: קרן הברמכניסים לתנור לכ-40 דקות, מגבירים את חום התנור ל-220 מעלות לעוד רבע שעה להשחמה. 

**צ'יפס של פלאפליות (3 מנות)** 

נכון שלא פעם תהיתם מה יהיה טעמו של הצ'יפס בבלילה שלרוב ניתן להשיג בפלאפליות אם נכין אותו בבית? אם דמיינתם שהן משמעותית יותר טעים – צדקתם. זה הזמן לנסות אותו בבית. 

 עברו לתצוגת גלריהצ'יפס כמו בפלאפלייה של קרן הברצילום: קרן הבר**מה?** 

3-4 תפוחי אדמה בינוניים 

ביצה 

1/3 כוס (80 מ"ל) מים קרים 

2/3 כוס קמח 

1 כף קורנפלור 

1/4 כפית סוכר 

1/4 כפית מלח 

שמן לטיגון עמוק 

**איך?** 

שוטפים את תפוחי האדמה, מקלפים אותם ופורסים לפרוסות דקות (אפשר בהחלט עם מנדולינה). מייבשים את תפוחי האדמה בעזרת נייר סופג. 

מטגנים טיגון ראשון בשמן עמוק, מוציאים ומניחים להתקרר. 

דרך נוספת ונוחה יותר: לבשל את תפוחי האדמה בקליפתם 20 דקות במי מלח, להוציא אותם ולהניח להם להתייבש ולהתקרר לפחות שעתיים. מקלפים את תפוחי האדמה וחותכים לפרוסות דקות. 

**מכינים את הבלילה:** בקערה טורפים את הביצה עם המים הקרים. מוסיפים את הקמח, הקורנפלור, הסוכר והמלח ומערבבים היטב. 

מחממים את השמן לטיגון. 

טובלים פרוסת תפוחי האדמה בבלילה ומעבירים לטיגון בשמן, מטגנים בקבוצות קטנות כשלוש דקות מצד אחד ועוד דקה מצד שני ומוציאים כאשר הם זהובים משני הצדדים. להניח על נייר סופג ולתת להם להצטנן מעט לפני הזלילה. 

**מה עוד אפשר להציע לילדים להכין או להכין איתם?** [פירה](/food/cookingwithkids/2017-10-03/ty-article/0000017f-f8a3-d044-adff-fbfb72a90000), תפוצ'יפס ביתי, [סלטים של תפוחי אדמה](/food/cookingwithkids/2019-05-08/ty-article/00000181-2304-d6fb-a9ad-6b36ff520000), ניוקי, לביבות ועוד

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)