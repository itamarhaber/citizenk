---
date: 2020-09-10 11:56:00+03:00
description: ???
source: https://www.haaretz.co.il/food/cookingwithkids/2020-09-10/ty-article/0000017f-f8b7-ddde-abff-fcf73f510000
tags: בישול
title: עוגיות שוקולד פריכות קלות קלות קלות
---

הכל התחיל כשבמטבח עלה ריח קל של עשן שחיש קל התברר שעולה מהמיקסר וככה מצאתי את עצמי, ובכן, בלי מיקסר. לא מצב מומלץ למי שהמיקסר הוא בבת עינו. אבל עד שיתקנו את המיקסר הרי עדיין צריך (טוב, לא באמת צריך) לאפות, שנאמר אם אין מיקסר – תאפו עוגיות. אז אפיתי, כי מסורת וזה.

מה על הצלחת? טוב, כרגע פירורים, אבל קדמו להן עוגיות פריכות, טעימות ובעיקר קלות להכנה. אפשר להכין אותן במיקסר (למי שיש) וקלי קלות להכין אותן בלי רק צריך לדאוג שהחמאה רכה (לא נמסה, אז בלי מיקרו, רק חצי שעה בחוץ ויש לכם את המרקם הכי נוח לעבודה).

 עברו לתצוגת גלריהעוגיות שוקולד-שוקולדצילום: קרן הבר **עוגיות שוקולד-שוקולד (16 עוגיות)**

**מה?**

100 גרם חמאה רכה ללא מלח

100 גרם (חצי כוס) סוכר חום כהה ודחוס

1 ביצה גודל L

כפית תמצית וניל איכותית

160 גרם (1 כוס +2 כפות) קמח לבן רב תכליתי

20 גרם (2 כפות) קקאו

חצי כפית (3 גרם) מלח

חצי כפית (2.5 גרם) אבקת אפייה

150 גרם שוקולד קצוץ או תערובת של סוגי שוקולד קצוץ

16 מדליונים של שוקולד לבן-קרמל, או כל טעם אחר – לא חובה

**איך?**

 עברו לתצוגת גלריהעוגיות שוקולד-שוקולדצילום: קרן הבר מחממים תנור ל-180 מעלות.

בקערה מערבבים בעזרת מטרפה את החמאה הרכה (לא צריך יותר מחצי שעה בטמפרטורת החדר בימי הקיץ הנוכחיים) ואת הסוכר. כאשר נוצרת תערובת תפוחה במקצת מוסיפים ביצה טרופה ומממשיכים לטרוף הכל יחד.

בקערה יבשה מערבבים היטב את הקמח, הקקאו, המלח ואבקת האפייה.

מוסיפים את החומרים היבשים ומערבבים היטב בדיוק עד שהכל נטמע.

מוסיפים את השוקולד הקצוץ ומערבבים.

צרים כדורים בקוטר של כ-2.5 ס"מ ומניחים על נייר אפייה שמונח על תבנית תנור סטנדרטית. דואגים שבין כדור לכדור יש רווח של כ-5 ס"מ. אפשר גם פשוט לאסוף עם כף ורק לייצר גושים פחוסים ברווחים – באפייה העוגיות תקבלנה צורה שטוחה יותר. אפשר להניח מדליון שוקולד במרכז כל אחת לחדוותם של הילדים, וגם לאלה שבגרו.

אופים במרכז התנור בערך 12 דקות לעוגיות רכות, 14 לקראנצ'יות ממש. מחלצים מהתנור ומניחים לצינון קל על רשת – זמן מצוין להכין קפה, תה או שוקו.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)