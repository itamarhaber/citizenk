---
date: 2016-10-06 13:57:00+03:00
description: ???
source: https://www.haaretz.co.il/blogs/karenhaber/2016-10-06/ty-article/0000017f-f8bc-d887-a7ff-f8fcb3dc0000
tags: דעות
title: השלדים ברכבת היהודית
---

מעטות הפעמים שנושאים המתייחסים למהות עולים לסדר היום, הניסיון לייצר חדשות מייצר דיונים לגופו של תסמין אך לא לבעיה המשתמעת. במידה רבה הדיון על החרמת הלוויה של פרס על ידי הרשימה המשותפת ככל שיהיה מעניין ומשלהב, אינו דן בסוגיה המהותית של בעיות המגזר הלא-יהודי בישראל שמשתקפות מההחרמה ואינו דן בשאלת הזהות, הוא חוזר לקרקע המוכרת של שיפוט ערכי. השאלה "מי צודק" אינה הנקודה, כל צד בדיון יכול להביא תימוכין לעמדותיו. וכולם מתאפיינים בשיפוט בהתאם לתפיסה האישית של הטוב הכללי, בהתאם להשקפת עולמו. הצדק הוא צדק יחסי וההצדקות הן הצדקות יחסיות.

אבל הדיון הזה אינו דיון מהותי כי אינו נוסק מעבר לשאלה האם ההחרמה צודקת או שמא הייתה זו פגיעה בליבו המדמם ממילא של ה"דו-קיום". הדיון הנקודתי מונע דיון מעמיק בסוגיה גדולה ומשמעותית הרבה יותר. שני האירועים המהותיים של השבוע הם דווקא השתתפותו של הנשיא ריבלין בתוכנית הסאטירה "גב האומה" והמניפסט של השרה שקד "מסילות אל המשילות" שיצא בגיליון הראשון של כתב העת החדש "השילוח".

השתתפות הנשיא ריבלין בתוכנית הסאטירה, מכל התוכניות, אפשרה דיון בפילוג ובשסע בחברה הישראלית למרות הזמן הקצר ולמרות שפאנץ' רדף פאנץ'. מתי לאחרונה הוקדשו 18 דקות בפריים טיים לנושא הפירוד או האפשרות לשותפות? פעמים מעטות נשמעת הקריאה של ריבלין להכיר אחד את השני להבין שאין מנוס מחיים משותפים ואלה אינם על הנייר. מעטות הפעמים בהן נשמעת קריאה ליצירת ישראליות משותפת המבוססת על הוגנות וערכי שוויון. ריבלין לפחות ממשיך להחזיר את הדיון לקרקע של מהות הדו-קיום, נקודה שכל כך חסרה בשיח הנוכחי של "עם הנצח".

 עברו לתצוגת גלריהריבלין לפחות ממשיך להחזיר את הדיון לקרקע של מהות הדו-קיום, נקודה שכל כך חסרה בשיח הנוכחי של "עם הנצח"צילום: אמיל סלמןמאמרה של שקד הוא אירוע חשוב לא פחות, היא סידרה את משנתה במניפסט אחד, שלא יכול היה להפתיע את מי שעוקב אחרי דבריה ומעשיה. אלא שהמאמר של שקד, מעניין ככל שיהיה, אינו בגדר פרשנות פרטית אלא תכנית עבודה שמטרותיה חלקן כתובות באופן ברור – צמצום זכות העמידה וצמצום הביקורת השיפוטית, הגברת הפיקוח של הכנסת על הממשלה, חוק יסוד: החקיקה (צמצום החקיקה) וחלקן פחות כמו קידום חוק הלאום, חוק ההסדרה וכיוצא באלה. אין עם זה שום פסול זה חלק מהאג'נדה בשמה היא נבחרה ואותה היא מקדמת בגלוי. אולם מה זה אומר לאורך זמן?

למעשה ההפיכה במשרד המשפטים אותה מנסה לייצר שקד היא חלק ממהפכה שהשר בנט מנהיג גם במשרד החינוך ואי אפשר לנתק בין שני הדברים. המניפסט של שקד הוא במידה רבה האמצעים האופרטיביים למגמה של יהדות כערך מרכזי בישראליות. היכולת להגביל את בית המשפט, הן חוקית והן על ידי שינוי הדרגתי בהרכב האנושי של שופטי העליון הוא משמעותי, כמו גם הסיסמא של בנט ש"יהדות חשובה יותר ממתמטיקה". אם לחבר לניתוח השבטים של ריבלין הרי שיש כאן אינדוקטרינציה יהודית מכוונת של מערכת החינוך שנועדה לייצר סט של ערכים שקודם לכל סט אחר ואינו מתיישב בהכרח עם תפיסת "דו-קיום" אלא אם כן משמעות "דו קיום" הוא יצירת שני סוגי אזרחות מובחנים. 

יש נקודות בהן אני מסכימה עם השרה שקד, אבל מה שמשתמע מדבריה הוא הניסיון לחתור לשינוי מהותי הרבה יותר מאשר חוק ההסדרה, שקד מכוונת להסדרת היהדות כלאום. זה מקובל שפוליטיקאי יקדם את האג'נדה שלו, אבל השאלה שעולה ממאמרה של שקד היא לא רק אם הוא מקובל על אזרחיה היהודים של מדינת ישראל (ואני לא חושבת שיש הסכמה גורפת), אלא מה על האזרחים הלא יהודיים של מדינת ישראל והאמירה הסתמית "יהיו אזרחים בעלי זכויות" אינה מספיקה באמת.

 עברו לתצוגת גלריההסיסמא של בנט ש"יהדות חשובה יותר ממתמטיקה"צילום: אמיל סלמןבשנת 2016 במקום שהשאיפה לאחד בין כל חלקי הציבור הישראלי, או כל ארבעת השבטים כמאמר הנשיא ריבלין, תהיה על בסיס ערכים הומניים ואוניברסליים משותפים, אשר מקבלים מראש גם את השונות אך נשענים על שוויון, שקד מנסה להחזיר אותנו לשנת 5777 והשאלה היא האם באמת זה רצון הציבור או שמא זה משאיר אותנו בזירה הפוליטית הצינית של מקסום האינטרסים והמאבק על משאבים.

המהות שאותה מנסים לייצר שקד ובנט אינה נושאת עיניה לקדנציה הזו בלבד, המהלכים שעושה הבית היהודי היום הם הרבה מעבר להוצאה לפועל של מדיניות, יש להם השפעה מהותית על עתידה של מדינת ישראל ובכל זאת הם יתפסו פחות כותרות. המציאות שמציעה שקד היא דרך אחת, באין אף מנהיג פוליטי שיקום לנהל דיון מהותי על זה, אנחנו דנים את עצמנו לפרשנות מהותית של מפלגה בת שמונה מנדטים בלבד וכמו ששקד מעלה במאמרה, גם הדיון המהותי הזה בסופו של דבר לא יוכרע בכנסת, הוא עתיד להתגלגל לפתחו של בג"צ ויש לקוות שעד אז ישונו פניו. לתפארת חזונה של שקד.