---
date: 2021-06-17 09:29:00+03:00
description: ???
source: https://www.haaretz.co.il/blogs/karenhaber/2021-06-17/ty-article/0000017f-f8fe-d318-afff-fbff565f0001
tags: דעות
title: כשבוחרים בעיוורון, מצעד הדגלים הוא "הצלחה"
---

[מצעד הדגלים השני](/news/politics/2021-06-15/ty-article-live/.premium/0000017f-ef0c-da6f-a77f-ff0e97f40000) הסתיים מבלי שהתחזיות האפוקליפטיות התממשו. לכן כנראה התגובות לניהול האירוע בידי הממשלה, שרבים ראו בו מבחן ראשון ליציבותה, היו כל-כך חיוביות. הבעיה היא שכמו בהרבה דברים אחרים, קריאת המצב היא עניין יחסי: אם אתה יהודי - המצעד עבר מצוין והממשלה זכתה לציון לשבח; אם אתה פלסטיני - יש להניח שאתה חש עוד יותר דיכאון. 

נכון, מהצד היהודי-ישראלי היה זה מבחן ראשון לקואליציה החדשה. לאורך השבוע פמפם ראש הממשלה לשעבר בנימין נתניהו כי ממשלת בנט לא תצליח להתמודד עם הסיטואציה וניבא לה נבואת חורבן שלא הייתה מביישת את ירמיה. לא רק שהעולם המשיך להסתובב, השר החדש לביטחון פנים לא עסק ביח"צ והוכיח שאפשר לנהל אירוע ולתחם אותו, למרות הפוטנציאל הנפיץ שלו. 

"הצלחתו" של מצעד הדגלים נובעת מכך שהוא נמדד בהשפעתו המיידית על הצד היהודי-ישראלי. זוהי השקפה צרה המעידה באופן מובהק על "השטח המת" בזווית הראייה שלנו ומזניחה את ההשפעות העתידיות. עד שלא נחשוב איך היינו חווים את המצב לו היינו פלסטינים, לעולם לא נוכל להתחיל להבין אותם וכפועל יוצא מכך גם לא נוכל להתקדם לפתרון. 

אנחת הרווחה אינה במקום. מה קרה כאן בעצם בשורה התחתונה? ביום שלישי עבר בבירת ישראל מצעד שרובו ככולו נגוע בקריאות "מוות לערבים" לצד קריאות בגנות ראש הממשלה החדש. עצם קיום המצעד מביש. אי-אפשר להסתתר מאחורי טענות לחופש תנועה או חופש ביטוי ברגע שהן מאפשרות גזענות בוטה. יש קווים אדומים שאסור לעבור, אבל מה לנו כי נלין? אנחנו עוברים כבדרך קבע גם על קווים ירוקים. 

אם יש משהו שהשתנה מאוד לאורך תקופת כהונתו של נתניהו היא המוכנות שלנו להכיל גזענות. ההתייחסות למצעד שכזה באיזשהו אופן חיובי לא אמור להתקבל על הדעת. האם מצעד כזה רק ברוח אנטישמית באיזושהי בבירה בעולם היה נתפש כהצלחה, רק משום שלא נכנס לעומק השכונה היהודית והסתיים ללא נרצחים? ועוד לחשוב שהמצעד נעשה בשם "איחוד העיר". 

מהצד הפלסטיני, ואדבר רק על יום שלישי כי לעוול שנעשה להם אין נקודת התחלה קרובה, מצעד הדגלים החל בשעות הבוקר ב"המלצות ידידותיות" של שוטרים לבעלי החנויות באזור שער שכם לסגור את העסק. מאוחר יותר נחסם אזור שער שכם ופלסטינים הוצאו בכוח אל מאחורי גדרות ומחסומים. רדיוס של קילומטר בערך סביב השער הוגדר "שטח סטרילי". כמעט מיותר לציין כי היו דיווחים על הפעלת כוח לא מידתי וללא הצדקה. 

אחד הטיעונים בעד קיום המצעד היה שביטולו הוא "מתנה לחמאס". לא רק שזו דמגוגיה פופוליסטית, זו גם טענה שמתעלמת מהמסר הברור שעבר לחמאס: פני הממשלה החדשה להמשך הדיכוי בכוח. אפשר להניח שבנט מקווה לשים את הנושא הפלסטיני על הולד, אבל יש לקוות שהממשל האמריקאי לא ירפה. העבודה ומרצ אמנם יושבות בממשלה, אבל גם לשמאל האמיתי אסור להרפות. עליו ליצור לחץ ולא לקפוא בשם "הממלכתיות" או כי "יש נושאים יותר בוערים". 

ה"הצלחה" של יום שלישי היא תולדה של המשך הדיכוי בכוח של הפלסטינים. מורשת נתניהו היא דיכוי, קביעת העובדות בשטח כדי להימנע ממשא ומתן ותחזוקת הלהבות על אש קטנה. עוד מוקדם לשפוט את ממשלת בנט, אבל אם אפשר ללמוד משהו ממורשת נתניהו, זה עד כמה למחאה האזרחית ולהשתתפות הפוליטית יש חשיבות.