---
date: 2017-04-28 07:25:00+03:00
description: ???
source: https://www.haaretz.co.il/food/cookingwithkids/2017-04-28/ty-article/0000017f-f8d6-ddde-abff-fcf741c00000
tags: בישול
title: פאדג' שוקולד עם אגוזי לוז בקרמל
---

פאדג' בשבילי זה צ'יטי-צ'יטי באנג באנג. כן, הספר של איאן פלמינג, כן, ההוא של ג'יימס בונד. אמנם בספר הוא מעשה ידיו של מסיה בון-בון ובמציאות הוא כל כולו המצאה אמריקאית ובכל זאת כבודה של קלאסיקה ספרותית במקומה מונח ובכל פעם שאני רוצה להיות Truly Scrumptious, אני מכינה פאדג'. למזלנו הטוב, עד היום, בכל שנות הורותי הכנתי את זה רק פעמיים – ללמדכם.

מעשה שהיה התחיל בעובדה שזה כבר כמה חודשים שה'בנזוג', אבי הצאצאים (מקדימה תשובה לשאלה), מביע בקול כמיהה עזה לאגוזי לוז. כמיהה בריאה לכל הדעות, אתם יודעים – שומן לא רווי, סיבים תזונתיים, מינרלים, ואפילו ויטמין E. עד עכשיו הכמיהה נענתה במוצרים קנויים. אבל אז חשק לקרמל, חבילת אגוזי לוז מפתה ורצון עז לפאדג' בשבת הביאו אותנו אל הבלתי נמנע.

ומהו הבלתי נמנע? ובכן ראשית שאם מתחשק לכם לאפות אגוזי לוז, עשו לעצמכם טובה וקנו מקולפים. קילוף אגוזי לוז הוא עבודה קשה, אתם יכולים לנסות להשרות ואז לשבור, להשרות ולקלף, להשרות ולעשות את הטריק של השפשוף בתוך מגבת, לבשל כמה דקות, להכניס למי קרח, לסנן ולקלף ועדיין – לקלף אגוזי לוז זה משימה מעיקה – לשיפוטכם.

אבל מהי משימה מעיקה מול פאדג' שכולו שחיתות? אז זהו שהתעוקה נשכחת כלא היתה עת כל המתיקות הזו (סליחה ליצמן) עושה דרכה לעיבוי העורקים. כן, כן, עוד מנה לא בריאה, אבל מהם החיים אם לא הנאות קטנות? אז כל עוד לא אוכלים הרבה (כן, זה יחסי) אין שום סיבה לא להתפנק קצת. מסתבר שסגפנות זה מאתנו והלאה, אבל בעצם כבר ידענו את זה ולפני שתשאלו - כן לפעמים אפשר להכין אותה גם בלי אגוזי הלוז.

**פאדג' שוקולד עם אגוזי לוז בקרמל (כ- 32 מטבעות בקוטר של כ- 5 ס"מ ובעובי ס"מ וחצי לפחות או מגש של פאדג' בתבנית 35****X****25 ס"מ)**

**מה צריך?**

100 גרם אגוזי לוז מקולפים (אפשר גם לקלות אותם אם נורא רוצים, בערך 15 דקות בחום של 175 מעלות)

**קרמל:**

חצי כוס סוכר לבן

2 כפות מים

30 גרם חמאה (אפשר שמן קוקוס במקום – בערך כף גדושה)

1/4 כוס שמנת מתוקה (אפשר שמן קוקוס במקום – בערך כף וחצי)

**פאדג':**

מכל חלב מרוכז

300 גרם שוקולד מריר איכותי (מינימום 60%)

1/4 כוס שמנת מתוקה (אפשר שמן קוקוס במקום)

**איך מכינים?**

מחממים יחד את המים והסוכר, עד שהסוכר מתחיל להתקרמל וצבעו נעשה ענברי. מורידים מהאש ומוסיפים את השמנת, מערבבים ומדליקים שוב את הלהבה, מוסיפים את החמאה ומערבבים. מוסיפים את האגוזים.

מחממים בסיר קטן את החלב המרוכז והשוקולד, כשהתערובת חלקה מוסיפים את השמנת ומערבבים. להוסיף את האגוזים והקרמל ולערבב היטב.

ניתן לשפוך לתבנית מלבנית אחת (25X35 ס"מ) ועדיף להניח נייר אפייה לחילוץ קליל, או לתוך תבניות סיליקון של פרלינים או של מאפינס, אבל אז חייבים להקפיא כי אחרת זה לא יוצא מהתבנית – לא שאנחנו נגד לאכול בעזרת כפית מהתבנית. להכניס למקפיא לשעה וחצי או למקרר למשל הלילה (אפשר לטעום גם לפני שזה מתקשה), להוציא, לחתוך ולהגיש.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)