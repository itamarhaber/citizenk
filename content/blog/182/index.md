---
date: 2020-12-24 12:00:00+02:00
description: ???
source: https://www.haaretz.co.il/blogs/karenhaber/2020-12-24/ty-article/0000017f-f8a1-d044-adff-fbf97f4a0000
tags: דעות
title: השמאל לא נעלם מהמפה, הוא אזל במלאי
---

שוב אנחנו נדרשים לבחירות. בפעם הרביעית בשנתיים. הייתי רוצה לכתוב טור אופטימי ועוקצני, אבל התחושה בעיקר מייאשת. בעוד שחלקים מהימין מתחילים להתעורר מהזיית נתניהו ומקימים לו אופוזיציה מימין, אותה רק תומכי כת "אין עוד מלבדו" יכולים לכנות "שמאלנית", בשמאל הוואקום קשה מנשוא. בעונה הזו, בה פרשנים ממליכים גנרלים (משל הציבור בישראל לא סבל מספיק מאלה) ומפלגות מרכז-שמאל לא ברורות צצות שוב כמו מסעדות פופ-אפ, מוצא עצמו שוב מחוסר מנהיגים.

זה לא שהשמאל נעלם מהמפה. השמאל אזל במלאי הפוליטיקה, אבל לא בציבור הישראלי. יש שוק אבל אין מוצר. בפני אנשי שמאל בישראל שמחפשים למי להצביע אין ממש יותר מדי אפשרויות ובכל מקרה הן בגדר "הרע" במיעוטו – לא בחירה פוליטית מזהירה בשום מצב. הכתובת הזו נמצאת על הקיר כבר שנים ובכל זאת אף אחד לא סופר אותה ממטר, גם לא בעידן של ריחוק חברתי. כי מה יש לו, לשמאלני, לא ל"שמאל-מרכז", אלא למי שמאמין שמדיניות סוציאל-דמוקרטית, שרוצה לשים סוף לכיבוש, לפעול לשוויון מבית, לחזק את הדמוקרטיה ולהתחיל לפעול כדי לחזק את ישראל מבפנים, לצמצם פערים, להשקיע בתשתיות, לחיי דו-קיום ולתיקון כל-כך הרבה עוולות? ובכן, אין לו.

למרות שיש לא מעט אנשים שיחתמו כאן ועכשיו על התפקדות למפלגת שמאל כזו, היא לא קיימת. אלה בוחרים ללא מפלגה, בעלי ערכים ללא בית. אין שום מנהיג שמוכן להשמיע את קולם, שעבור כל-כך הרבה ישראלים מסמן תקווה וחזרה לשפיות לאומית. מצער להודות, אבל אין אומץ ואין חזון, רק סיסמאות חלולות. אין אנשים שמדברים ערכים ופועלים לאורם, כולם מלאים ב"אני" ובאינטרסים ופועלים "אסטרטגית". ובכן, אנחנו כאן, ואפשר לראות לאן זה מתקדם, סליחה מידרדר.

אם ניקח לדוגמה את מרצ, המתאוששת מעט בסקרים (בהנחה שיש להם חשיבות כלשהי), יש להניח שכמו לפני כל בחירות, היא תקבל בלי למצמץ החלטה "אסטרטגית" לנהל קמפיין "אסטרטגי" שנתפר כדי לקרוץ לקהלים חדשים. אלא שאחרי שלוש מערכות בחירות של קריצות, דומה שהקריצה הפכה לעווית. מושקעת בה כל-כך הרבה אנרגיה שלא נותר במרצ שום כוח לומר ולעשות את מה שצריך. החיבוק האוהב של ניצן הורביץ ליאיר "אני מדבר על תהליכים אבל שמאל ציוני שמתעלם מערבים זה סבבה" גולן, וההחלטה (כרגע) לא לנסות להקים שותפות יהודית-ערבית מדברים בעד עצמם. זו לא המרצ שיכולה להיות והיא בטח לא שמאל אמיץ ויוזם.

למי שמצא מפלט ברשימה המשותפת, ובעיקר מנחם את עצמו "שבעצם הצביע חד"ש", השנה האחרונה היתה מבחן אומץ קשוח. ברור לכולם הסנדול המשותף במרובע המפלגות הזה, אבל ההיעדרות מהצבעות בנושאי זכויות להט"בים ותרגיל מנסור עבאס גרמו ללא מעט מצביעים יהודים להתפתל באי נוחות. גם אם ברור לכולם מה המצב, מה המניעים ואיך הכל עובד, זה עדיין היה מחיר גדול מאוד לשלם.

השמאלני הישראלי נותר בלי שום אופציה מפלגתית שמייצגת אותו. היכולת לראות קדימה ולא לפזול לדעת הקהל בלבד היא תכונה של מנהיגים, כמוה גם אומץ, חזון ויוזמה. כל מי שעיניו בראשו רואה שבשלה הדרך ושאין "פתרון אסטרטגי" לשמאל, יש רק פתרון ערכי. אבל אין מנהיגים, לא בצד הערבי ולא בצד היהודי שמוכנים לצאת מאזור הנוחות, אין אחד שבאמת מעז לסכן הכל למען הפתרון היחיד שאף אחד עוד לא ניסה, למרות שהוא התשובה למרבית הבעיות.

העובדה שאין מי שנכון לשלב ידיים ולעשות, מעידה שהתהום בין ישראל המצויה לישראל האפשרית גדלה והולכת. בקרוב שום הושטת ידיים לא תאפשר את ההתקרבות הכל-כך נחוצה הזאת. השקט שעולה מהשמאל הוא זה שלא מאפשר לנו למסור לילדינו מדינה טובה יותר. למנהיגי השמאל אין את האומץ להישיר אליהם מבט ולהסביר את הפניית העורף לערכים הכל-כך בסיסיים שהם המתכון היחיד לתקווה ועתיד משותף. לכן, אין להם סיכוי לשנות באמת גם לא במועד ד' של הבחירות. זה הכשל הכי גדול של השמאל שאיין עצמו לדעת בשעה שהוא היה נחוץ יותר מכל.