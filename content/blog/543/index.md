---
date: 2017-09-19 13:15:00+03:00
description: ???
source: https://www.haaretz.co.il/food/cookingwithkids/2017-09-19/ty-article/0000017f-f8de-d887-a7ff-f8fe453e0000
tags: בישול
title: מלאים כקרפלך
---

בבית שלנו לא היו קרפלך מעולם. גיליתי את כיסון האושר הזה כשכבר הייתי גדולה והכי קרוב שלי לקרפלך שהיה לי הסתכם בקנייה במעדנייה. אבל הנה ראש השנה מתקרב ובתפנית מוזרה ולגמרי לא צפויה, שונה מיקומה של ארוחת ערב ראש השנה ועבר אחר כבוד אלינו. המארחים המקוריים שזרמו עם השינוי, ותודו שזה לגמרי לא מובן מאליו, שלחו את רשימת האוכל שהם יביאו איתם וזה לא השאיר יותר מדי מקום ליצירתיות.

**אוהבים מתכונים? [הצטרפו לקבוצת הפייסבוק של מדור האוכל](https://www.facebook.com/groups/135499163724115/)**

ואז משום מקום התפתח דיון בטוויטר על קרפלך שהתגלגל למתכון לבצק והצעה למילוי (ותודה לעודד קרמר), אם זה לא נחשב כתובת על הקיר, אני לא יודעת מה כן. יום למחרת נכנסו שתי קופסאות קרפלך למקפיא לחכות למרק שיוכן ביום שלישי, כי מרק כידוע הכי טעים יום אחרי, ככה זה.

אלא שהכנת הקרפלך גררה המון שאלות של צאצאים סקרנים ואמא אחת שלא ידעה הרבה, חוץ מזה שאלה כיסונים ממולאים בבשר (או פירה) שמבושלים במרק והם חלק מהמטבח היהודי האשכנזי ושבעצם הם גם ממש טעימים ויש מי שאוכל אותם מטוגנים בתוספת בצל מטוגן מלמעלה. לילדים זה הספיק אבל אותי זה השאיר עם המון תהיות – מי אתם הקרפלך?

או, אז טוב ששאלתי – כי בכלל נהוג לאכול אותם בכלל בסעודה המפסקת בערב יום כיפור, בהושענא רבא ובפורים ולא ממש במועדים אחרים, שזה כבר מפתיע. הקרפלך היו עוד התפתחות אירופית לייבוא הכיסונים הסיניים לאירופה, כמו הרביולי והטורטליני, או הפלמני, הוורניקי והפירוגי. יש כאלה שיסבירו שהקרפלך מסמלים כל מיני דברים, אבל מקננת בי התחושה שלא באמת צריך צידוקים לאכול קרפלך, זה טעים במרק וזה מספיק.

**קרפלך ומרק עוף (כ-24 יחידות קרפלך)**

**מה צריך?**

**לקרפלך:**

**לבצק:**

2 כוסות קמח

כפית מלח

1/4 כוס שמן קנולה

3/4 כוס מים רותחים

**למילוי:**

1 בצל גדול קצוץ דק

3-4 שיני שום כתושות

250 גרם בשר טחון

מלח, פלפל, כמון

**למרק:**

מעט שמן זית

3 כנפיים (אפשר גם עצמות בקר ואפשר גם בלי)

2 גזרים פרוסים לפרוסות

1 תפוח אדמה חתוך לקוביות

שורש פטרוזיליה חתוך לרבעים

1-2 קישואים פרוסים לפרוסות

2 גבעולי סלרי חתוכים גס

בצל קטן מקולף

5-6 שיני שום

כמובן שאפשר להוסיף עוד ירקות לפי הטעם, אגב גם מעט ג'ינג'ר

צרור עשבי תיבול

1/3 כוס סויה

מלח ופלפל

**איך?**

**בצק הקרפלך:**

מכניסים לקערה את הקמח, המלח והשמן ומערבבים עד שמתחיל להתמצק, ניתן גם להשתמש במערבל עם וו גיטרה. שופכים את המים הרותחים ומערבבים בעזרת מזלג עד המתגבש בצק. לשים, ביד או במערבל, עוד כחמש דקות ומוסיפים מעט קמח אם הבצק דביק מדי.

מכניסים לקערה נקייה או לשקית ניילון לשעה.

מכסים את הבצק בניילון נצמד ומכניסים למקרר לשעה.

ניתן לרדד את הבצק על משטח מקומח או במכונת פסטה לבצק דק ונוח לעבודה.

**המילוי:**

מטגנים בצל עם מעט שמן על מחבת, כשהבצל מזהיב מוסיפים את הבשר ומתחילים לפורר אותו באמצעות כפות עץ. כשהוא כבר שחום ומפורר מוסיפים את השום הכתוש, מטגנים יחד כ-5 דקות ומוסיפים את המלח, הפלפל והכמון. כדאי לצנן את המילוי לפני ההרכבה.

**ההרכבה:**

את הבצק ניתן לקרוץ לעיגולים או לחתוך לריבועים. מניחים כפית מילוי במרכז, מקפלים את הבצק, מהדקים (ההידוק חיוני – שתדעו) ומגלגלים מסביב. ניתן להקפיא או לבשל במים רותחים ומומלחים, להכניס בקבוצות בהתאם לגודל הסיר. אחרי שהקרפלך צפים לתת להם עוד כ- 2 דקות ולהוציא.

**המרק:**

בסיר גדול מחממים שמן זית ומוסיפים את העוף, או העצמות, וירקות השורש הקשים יותר (תפוח אדמה, גזר, גבעולי סלרי, שורש פטרוזיליה) מטגנים על אש נמוכה כחמש דקות, מוסיפים את כל שאר הירקות, מערבבים מעט ומוסיפים מים למילוי הסיר. מוסיפים מלח, פלפל וסויה ומערבבים. כשהמרק רותח מכניסים את צרור עלי התיבול, מנמיכים את האש, מכסים חלקית ונותנים למרק להתבשל כשעה וחצי- שעתיים.