---
date: 2016-06-16 12:11:00+03:00
description: ???
source: https://www.haaretz.co.il/blogs/karenhaber/2016-06-16/ty-article/0000017f-f8f1-d460-afff-fbf743e90000
tags: דעות
title: לא פשיזם. שנסגור על קנאות?
---

לגיטימי לחלוטין לטעון שאין מקום להשוות בין ישראל של היום לגרמניה של שנות השלושים, [כפי שטען גדי טאוב](/opinions/2016-06-10/ty-article-opinion/.premium/0000017f-e246-d804-ad7f-f3feac0b0000) בטור שכתב השבוע. אלא שלעשות את זה מתוך מחשבה שלא גובשה דיה יוצר גבב מילים מיותר וחסר רעיון קוהרנטי, שמפספס את הנקודה. טאוב מתחיל עם האקסיומה שההשוואה מופרכת. אקסיומה זה תמיד טוב, כי הרי אין צורך בביסוסה, הלא זו אקסיומה, כזו היא דרכן של אקסיומות. מכאן מאבחן טאוב, ככל הנראה באופן מקצועי, שעורכי ההשוואה לוקים בעיוורון היסטורי מהטעם הפשוט שהפוליטיקאים הישראלים הם לא היטלר וחבר מרעיו. כי כידוע, הקשרים היסטוריים נעשים רק על ידי הקבלה אחת לאחת של הנפשות הפועלות, אין מישורים אחרים. הערה לפרוטוקול: בעוד שאין דמיון בין מנהיגים ישראלים להיטלר וצמרת השלטון הנאצי, ניתן לבחון דמיון ושוני במישורים אחרים, כמו תהליכים חברתיים, פוליטיקה, ביטויי גזענות, אידיאולוגיה ועוד. 

גזענים יש בכל מקום, אומר טאוב בצדק. הוא מוסיף שבגרמניה היה שבר פוליטי, כלכלי, חברתי ותרבותי ששימש קרקע פורייה לנאציונל-סוציאליזם. כלומר, אם ארשה לעצמי להבהיר, תהליכים פוליטיים, כלכליים, חברתיים ותרבותיים שהתעצמו לאחר מלחמת העולם הראשונה יצרו תסכול בגרמניה. התסכול הביא, בין היתר, להתפשטותה של אידיאולוגיה לאומנית שקיבלה מענה בפוליטיקה הנאציונל-סוציאליסטית שישבה בדיוק על קווי השבר האלה. 

 עברו לתצוגת גלריהחברי "התנועה להצלת ירושלים היהודית" במזרח ירושליםצילום: אוליבייה פיטוסישבר רחב וגורף שיושב על שסעים מובנים בתוך החברה קיים למעשה בישראל. רק השבוע קיבלנו דוגמה [בנאומו של הנשיא ראובן ריבלין](/news/education/2016-06-14/ty-article/0000017f-dc79-d856-a37f-fdf9012a0000). גם פה השבר הוא לא אותו שבר, פשוט כי היסטוריה לא באמת נוטה לחזור על עצמה אחד לאחד, אם בכלל. יותר מזה, גם המקור לשבר אינו אותו מקור. זה כלל לא משנה, הנקודה היא לא למצוא שכפול, רק דמיון. ההשוואה הזו, בין אם מסקנתה שלילית ובין אם היא חיובית, חשובה מפני שהיא מעידה על ביקורת ובחינה עצמית, תכונות שראוי לכל חברה לאמץ. 

את העלייה בגילויי הגזענות והלאומנות בישראל אנו רואים מדי יום. ייתכן שחוסר היכולת להבחין בזה מוגדר לקות בשם עיוורון מציאותי, איני מומחית. דוגמאות מהשבוע כוללות את [הסרטון הגזעני ומלא הסטריאוטיפים](http://www.ynet.co.il/articles/0,7340,L-4816037,00.html) של התנועה להצלת ירושלים היהודית, המורכבת מפליטים בדימוס של מפלגת העבודה בראשות חיים רמון, שמעדיף למחוק את זכר הנשיקה ההיא לפני עשר שנים על ידי פיזור שנאה, הפחדה וגזענות במסווה של ציונות מפוכחת וריאל-פוליטיק. או בקמפיין של כרטיס הציונות מבית מדרשה של תנועת אם תרצו לעסקים "בעלי אוריינטציה ציונית", שנועד לייצר תרבות ציונית תוססת וחיה, אם תוססת זה במובן של בועה גזענית שנועדה לסמן מי "משלנו". היוזמה, אגב, מגיעה בתיאום מושלם עם [הטופס החדש של משרד התרבות](/gallery/theater/2016-06-14/ty-article/0000017f-dc75-d3a5-af7f-feff22ce0000) לתמיכה במוסדות תרבות ובו סעיף ההופעה בשטחים. סליחה, התכוונתי בכל הארץ, כי כידוע "אין עם כובש בארצו". אבל דוגמאות עדכניות אלה ועוד רבות אחרות אינן מעוררות אצל טאוב דאגה או צלו של חשש. כן, הוא מודה, יש קצת כרסום בדמוקרטיה, אבל ההתייחסות לזה כאל פשיזם היא הפגיעה האמיתית בדמוקרטיה. 

אני אמנם לא משתמשת בביטוי פשיזם, אבל אני כן משתמשת במושג לאומנות. קרבת המשפחה ברורה מאליה. בסך הכל פשיזם הוא באמת מעבר ללאומנות יתר, גזענות ואפליה ממוסדת של אזרחים, כולל כיבוש ושלילת זכויות אדם בלבד. אנחנו מייצרים פה משהו חדש. לא חייבים לקרוא לו בשם ממוחזר, אף על פי שזה טרנדי. אפשר גם סתם קנאות. בסך הכל, אנחנו כל הזמן מחפשים חיבור למורשת. רק שהכרסום בדמוקרטיה אינו שולי וההתייחסות אליו ככזה משולה להתעלמות מתסמינים גופניים. בסופו של דבר הם לא ייעלמו לבד בגלל חוסנה של המערכת החיסונית. 

 עברו לתצוגת גלריהמירי רגב בפסטיבל ישראל האחרון. "המהפכה שהצהרתי עליה מיום כניסתי לתפקיד רוקמת עור וגידים"צילום: אוליבייה פיטוסיצודק טאוב, אין צורך להשוות את ישראל לגרמניה. אבל זה שאין צורך להשוות לא אומר שאין בעיה. הבעיה קיימת ואני אומרת את זה לא משום רצוני להתבדל או משום שזה אלטרואיסטי בעיני, כפי שרואה זאת טאוב, אלא משום שאני רואה בעיניים כלות איך העתיד של ילדי כבני אדם ישראלים, ציונים, אתיאיסטים או חילונים, הולך ומצטמצם בתוך מערכת שבה הסטטוס קוו הוא לא סטטוס קוו והדמוקרטיה לא ממש דמוקרטיה וההשוואה לשואה מגוחכת כי אנחנו חסונים ונהדרים, מוסריים ודמוקרטיים. אני קוראת את טאוב ואני מבינה על מה בנימין נתניהו בונה כשהוא מסביר שהיעד שלו הוא שישראל תהיה ברשימה הפותחת של מדד האושר העולמי. קוראים לזה שכנוע עצמי והשלב הכי מסוכן הוא כשהאינטלקטואלים שוכחים שמה שמניע את העולם הוא ספק ובחינה עצמית – ולא זחיחות חסרת אחריות ולא מתוקפת.