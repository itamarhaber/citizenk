---
date: 2019-09-12 12:06:00+03:00
description: ???
source: https://www.haaretz.co.il/food/cookingwithkids/2019-09-12/ty-article/0000017f-f8a7-d2d5-a9ff-f8afb5840000
tags: בישול
title: 'תרגיל עוקץ: מתכון לעוגת "עקיצת הדבורה"'
---

בילדותי לא היו לנו יותר מדי מסורות משפחתיות, אולם אחת המסורת האהובות עליי ביותר היתה קניית שתי עוגות מאוד ספציפיות בימי שישי בצהריים: עוגת גבינה אפויה ועוגת עקיצת דבורה. עוגת עקיצת דבורה, או Bienenstich בגרמנית, היא אחת העוגות הפופולריות בגרמניה ויובאה אחר כבוד על ידי העולים היקים לפלשתינה וגם כאן קיבלה מקום של כבוד. בשנות ה-80 כל קונדיטוריה שכיבדה את עצמה הציגה גם עוגת עקיצת דבורה בוויטרינה.

ההיסטוריה שלה לא ברורה וכוללת סיפורים שנשמעים קצת כמו אגדה אורבנית. סך הכל זה הגיוני אם מביאים בחשבון שהמילה היסטוריה בגרמנית משמעה "סיפורים", בסופו של דבר זה תמיד סיפור והשאלה היא מי מספר אותו. סיפור אחד גורס שאחרי הכנתה נמשכה דבורה לעוגה ועקצה את הקונדיטור, סיפור אחר טוען שכוורות דבורים נזרקו על אויבים בזמן ניסיון פלישה, לא ברור לאיזה כפר, וכאות ניצחון הומצאה העוגה. כך או אחרת, הסיפורים אולי לא אמינים, אבל העוגה לגמרי כן.

שנים הייתי בטוחה שהיא מסובכת להכנה ולכן מעולם לא ניסיתי, עד שיום אחד נתקלתי במתכון באתר גרמני שנראה לי לחלוטין לא מסובך וזה גרם לי לקפוץ למים, סליחה להיכנס למטבח. התוצאה היתה כל כך מוצלחת שהחלטתי לכתוב אותו כדי שגם תיהנו ואם לא עכשיו, אז למה לא בראש השנה? 

**עקיצת דבורה**

(תבנית קפיצית בקוטר 26, אפשר גם תבנית מלבנית אבל זה יוצא פחות מרשים לדעתי)

 עברו לתצוגת גלריהעוגת עקיצת הדבורהצילום: קרן הבר**מה?**

**לבצק:**

1 כוס (240 מ"ל) חלב פושר

1/4 כוס (50 גרם) סוכר לבן

1/4 2 (7 גרם) שמרים יבשים

2 ביצים (גודל L)

100 גרם חמאה רכה ללא מלח

1/2 כפית (3 גרם) מלח

3 כוסות (420) קמח לבן

**למילוי:**

אפשר להכין את הקרם לפי המצרכים הבאים, אבל לחלופין ניתן להשתמש באינסטנט פודינג וניל, מכל שמנת מתוקה וחצי כוס חלב וזה עושה את העבודה בלי כל הטרחה – רק מכניסים למיקסר ומערבלים עד שמוכן, או שבוחרים בדרך הארוכה:

5 חלמונים

3 כפות קורנפלור

2 כוסות (480 מ"ל) חלב

1/2 כוס (100 גרם) סוכר לבן

2 כפיות תמצית וניל איכותית

1 מכל (200 מ"ל) שמנת מתוקה להקצפה

2 כפיות אבקת קרם טרטר

3 כפות (30 גרם) אבקת סוכר

**לציפוי:**

150 גרם חמאה ללא מלח

1/4 כוס (60 מ"ל) שמנת מתוקה להקצפה

1/2 כוס (100 גרם סוכר)

2 כפות (30 גרם) דבש

1/3 1 כוס (150 גרם) שקדים מולבנים פרוסים

1 כפית תמצית וניל איכותית

**לסירופ:**

3/4 כוס (180 מ"ל) מים

2 כפות דבש

**איך?**

**מתחילים במילוי:**

מערבבים את החלמונים עם הקורנפלור עד שמתקבלת תערובת הומוגנית.

לסיר או מחבת בעלת דפנות גבוהות מוזגים את החלב ומוסיפים סוכר ומבשלים יחד על להבה בינונית עד כמעט רתיחה. מבשלים עוד כ-2 דקות תוך ערבוב מתמיד ומורידים מהאש. מוסיפים כחצי מתערובת הסוכר והחלב לחלמונים בזהירות ולאט תוך ערבוב מתמיד. מוסיפים את שארית התערובת לאט למחבת תוך ערבוב מתמיד.

מחזירים את המחבת אל האש (על להבה בינונית) ומבשלים תוך ערבוב מתמיד עד שהתערובת מסמיכה כ-2 דקות. מוסיפים את הווניל, ממשיכים לערבב עוד כשתי דקות ומסירים האש.

מעבירים את התערובת דרך מסננת, קל יותר אם משתמשים בתרווד, לתוך קערה נקייה. מכסים בניילון נצמד ומכניסים למקרר לפחות לשעתיים, ניתן גם ללילה שלם.

**לבצק:**

משמנים את התבנית.

לקערת מיקסר מכניסים את החלב, סוכר ושמרים, מערבבים היטב ונותנים להם כ-10 דקות עד שהם מתחילים להקציף.

מוסיפים את הביצים, החמאה והמלח ומערבלים.

מוסיפים את הקמח, מחליפים לוו גיטרה ולשים כשבע דקות. הבצק אמור להיות דביק למגע, אבל לא להידבק לקערה. אם הוא נדבק הוסיפו מעט קמח והמשיכו לערבל.

מעבירים את הבצק לתבנית המשומנת ונותנים לו לתפוח לשעה לפחות, עד שהוא מכפיל את נפחו.

**לציפוי:**

לסיר או למחבת בעלת דפנות גבוהות ותחתית עבה מכניסים את החמאה, השמנת, הסוכר והדבש ומביאים לרתיחה על להבה בינונית תוך ערבוב. מבשלים עוד כשתי דקות, מסירים מהאש ומוסיפים את השקדים ותמצית הווניל, מערבבים עד שהתערובת הומוגנית.

מחממים תנור ל-180 מעלות.

יוצקים את הציפוי על הבצק באופן שווה ואופים כ-30 דקות או עד שקיסם הננעץ במרכז העוגה יוצא נקי. מוציאים מהתנור ומניחים להתקרר.

 עברו לתצוגת גלריהעוגת עקיצת הדבורה לפני האפייה צילום: קרן הברבינתיים מקציפים את השמנת להקצפה עד שמתקבל מרקם אוורירי, מוסיפים קרם טרטר ואבקת סוכר, מערבלים עוד כדקה. מוציאים את המילוי שהכנו מהמקרר ומערבלים יחד קצרות.

**לסירופ:**

מרתיחים את המים ומוסיפים את הדבש ומערבבים עד שהדבש נמס.

**הרכבה:**

אחרי שהעוגה הצטננה חותכים אותה במרכזה לרוחב באופן שווה, מסירים את החלק העליון ומניחים הפוך על צלחת.

מוזגים שני שליש מכמות הסירופ על תחתית העוגה ו1/3 על החלק העליון מבפנים. העוגה סופגת המון נוזלים וזה מה שיעשה אותה רכה וטעימה.

מכניסים למקרר לשעתיים לפחות. העוגה מחזיקה בכלי סגור במקרר כ-3 ימים.