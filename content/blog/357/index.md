---
date: 2019-07-11 17:07:00+03:00
description: ???
source: https://www.haaretz.co.il/food/cookingwithkids/2019-07-11/ty-article/0000017f-f896-d044-adff-fbffd1500000
tags: בישול
title: 'ברד בקיץ: שבעה מתכונים קרים למרענן הרשמי של יולי-אוגוסט'
---

המשיכה שלי לקפה קר התחילה כילדה ולא באשמתי. אצל סבא וסבתא שלי קפה קר הוגש כל יום אחר הצהריים (בעונת הקיץ כמובן) עם כדור גלידת וניל בגביע זכוכית בתוספת קש ארוך שכפית בסופו, ממש כמו בבתי הקפה בגרמניה. שנים אחר כך גיליתי שאת הכפית הזו המציאו ב-1968 במיוחד ל-Slurpee, הברד ששמו באנגלית הוא אונומטופיה. 

כל הסיפור של ה-Slurpee מתחיל בטעות בסניף של Dairy Queen ב-1959 כשמכונת הגזוז הפסיקה לעבוד ומנהל הסניף הכניס בקבוקי שתייה קלה למקפיא וגילה להפתעתו שהלקוחות נהנים מהמרקם הקצת קפוא של המשקאות המוגזים, אז הוא המציא מכונת ברד. מזה צמחו כמה עמדות מכירה ועד 1965 הברד הפך לכזה להיט שרשת חנויות הנוחות 7-eleven חתמו איתו על חוזה ואז ה-slurpee קיבל את שמו וגם דחיפה די רצינית. 

מפה לשם, ה-11 ביולי נקבע כיום ה-slurpee לפחות על ידי 7-eleven וביום הזה מחולק slurpee חינם. בקיצור, התכנסנו כאן היום לחגוג את יום ה-slurpee, שעקרונית הוא משקה ממותק מוגז חצי קפוא, אבל אנחנו קצת גמישים עם ההגדרה. 

בקיץ האחרון נרכש אחר כבוד בלנדר מאסיבי, ומאז מתקיימת אצלנו בבית התמחות חוצת עונות, ימים ושעות בהפיכת כמעט כל דבר אפשרי למשקה ברד. אז אספנו כמה המלצות. אגב, טיפ של אלופים הוא להקפיא לקוביות קרח את הכל: מפירות ועד קפה או שוקו או חלב או מיץ תפוזים. בקיצור, קנו גם דיפ-פריז על הדרך. 

אזהרה: משקאות קפואים עלולים לגרום ל-[brain freeze](/food/food-news/2018-09-02/ty-article/.premium/0000017f-eb70-d3be-ad7f-fb7be6350000), או בשמו המדעי ספנופלטין גנגליונאורלגיה (sphenopalatine ganglioneuralgia), אפשר לחשוש מזה ואפשר ליהנות מהאסקפיזם הרגעי. 

**קפה קר** 

 עברו לתצוגת גלריהקפה ברדצילום: קרן הבר **קפה ברד (2 כוסות 450 מ"ל)** 

זה לא ממש לילדים, אבל איך תהיה לנו אנרגיה לעשות כל כך הרבה ברד בלי בונוס לעצמנו? אז עזבו אתכם מאבקות ושאר "קפה ייעודי לקפה קר", הדרך הטעימה ביותר להכין קפה קר היא בהקדמת הקפאה להכנה, כלומר להכין קפה ולהקפיא אותו לקוביות קרח ותודה לעמית ברין על התובנה. 

**מה?** 

14 קוביות קפה קפוא (מכינים 400 מ"ל של קפה אינסטנט או אספרסו, מוסיפים סוכר לפי הטעם, מקררים ומקפיאים ל-3 שעות לפחות במקפיא) 

480 מ"ל (2 כוסות) חלב 

**איך?** 

מכניסים את כל המרכיבים לבלנדר וטוחנים בפולסים או בתוכנת כתישת קרח עד שמתקבל מרקם תפוח ורך. מוזגים ומגישים. 

**ברד דובדבן (1 כוס 450 מ"ל)** 

 עברו לתצוגת גלריהברד דובדבן צילום: קרן הברזה הברד הקלאסי. עקרונית כל הקטע שלו הוא הצבע האדום הבוהק והדרך לעשות אותו היא עם קרח, אבקת תרכיז דובדבן וסודה. שום ניסיון בריא וביתי לא יביא אותנו לברד התעשייתי, אבל הביתי טעים בדיוק כמו שהוא. כדי להתקרב לטעם התעשייתי אפשר לעשות אותו עם תרכיז מיץ שניתן לקנות בסופר, אבל צריך לשים לב שזה דורש די הרבה מיץ כדי להיות מתוק וצבעוני, אני מעדיפה להוסיף דובדבנים אמתיים. 

**מה?** 

7 קוביות קרח 

30 מ"ל תרכיז מיץ בצבע אדום (חוץ מדובדבנים אפשר גם פטל או ענבים) 

1 כוס (240 מ"ל) סודה 

4-5 דובדבנים קפואים מגולענים 

**איך?** 

מכניסים את כל החומרים לבלנדר וטוחנים בפולסים או בתוכנת כתישת קרח עד שמתקבל מרקם חלק. מוזגים ומגישים. 

**ברד נוטלה-בננה (1 כוס 450 מ"ל)** 

 עברו לתצוגת גלריהברד נוטלה בננהצילום: קרן הבר זה ברד די מושחת וכמובן שילדים אוהבים אותו, הוא מלא בנוטלה. 

**מה?** 

1-1.5 בננות חתוכות וקפואות 

255 גרם יוגורט עדין 

1.2 כוס (120 מ"ל) חלב 

1 כפית (5 מ"ל) תמצית וניל 

1.5 כף נוטלה 

**איך?** 

מכניסים את כל החומרים לבלנדר וטוחנים בפולסים או בתוכנת כתישת קרח עד שמתקבל מרקם חלק. מוזגים ומגישים. 

**ברד וניל, ברד שוקו ולמה לא גם וגם?** (1 כוס 450 מ"ל) 

 עברו לתצוגת גלריהברד שוקו וניל צילום: קרן הברברד וניל הוא לא מילקשייק וניל כי יש בו פחות גלידה, אבל הוא טעים, מתוק וניתן להגיש אותו בתוספת של סירופ קרמל כדי למקסם את השחיתות. אגב אם תחליפו את החלב בשוקו קפוא ואת גלידת הווניל בגלידת שוקולד תקבלו ברד שוקו טעים במיוחד. 

**מה?** 

7 קוביות חלב קפוא 

2 כפיות (10 מ"ל) תמצית וניל איכותית 

3/4 כוס (180 מ"ל) חלב קר 

100 גרם גלידת וניל 

**איך?** 

מכניסים את קוביות החלב הקפוא, תמצית הווניל והחלב הקר לבלנדר וטוחנים על פולסים עד לקבלת מרקם רך ואחיד. מוסיפים את הגלידה ומשקשקים על תוכנת שייק ל-2 דקות, מוזגים ומגישים. 

**ברד כתום** (2 כוסות 450 מ"ל) 

 עברו לתצוגת גלריהברד כתוםצילום: קרן הבר הברד הזה נופל גם לקטגוריית השייק והוא אהוב מאוד על ילדים ומבוגרים כאחד. 

**מה?** 

300 גרם מנגו קפוא 

50 גרם אננס קפוא 

360 מ"ל מיץ תפוזים קר 

6 קוביות קרח 

**איך?** 

מכניסים את כל החומרים לבלנדר וטוחנים בפולסים או בתוכנת כתישת קרח עד שמתקבל מרקם חלק. מוזגים ומגישים. 

**ברד לימונדה ורודה** (1 כוס של 450 מ"ל או שתי כוסות) 

 עברו לתצוגת גלריהברד לימונדה ורודהצילום: קרן הבר אין יותר אמריקאי מלימונדה ורודה, חוץ מזה שהברד בעל צבע ורוד מהפנט – מצוין למסיבת פנטזיה. 

**מה?** 

1.5 כף תרכיז מיץ לימון ממותק מרוכז וקפוא (אפשר של פריגת ואפשר לעשות לבד בעזרת מי סוכר ומיץ לימון) 

7 קוביות קרח 

1 כוס (240 מ"ל) סודה 

1 כף תרכיז פטל או 4 תותים קפואים 

**איך?** 

מכניסים הכל לבלנדר על תוכנת ריסוק קרח בפולסים עד לקבלת ברד. מוזגים ומגישים. 

**ברד קולה** (2 כוסות של 450 מ"ל) 

 עברו לתצוגת גלריהברד קולהצילום: קרן הבראי אפשר לכתוב על כל כך הרבה ברד בלי להזכיר ברד קולה, אז הנה הזכרנו והוספנו מתכון. 

**מה?** 

מקפיאים 400 מ"ל (כוס ושני שליש) קולה בתבנית קרח למשך 3 שעות לפחות 

8 קוביות קרח 

1 כוס (240 מ"ל) קולה קרה 

(אפשר לעשות ברד cherry coke אם מוסיפים רבע כוס סירופ דובדבנים) 

**איך?** 

מכניסים את קוביות הקרח, קוביות הקולה והקולה הקרה לבלנדר וטוחנים על פולסים עד לקבלת מרקם ברד, מוזגים ומגישים.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)