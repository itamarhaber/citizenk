---
date: 2019-10-24 17:51:00+03:00
description: ???
source: https://www.haaretz.co.il/food/cookingwithkids/2019-10-24/ty-article/0000017f-f8fe-d2d5-a9ff-f8fea5eb0000
tags: בישול
title: 'להפריס פרסה: עוגיות פרסות שקדים נהדרות ליד הקפה'
---

זה התחיל במחקר גנאלוגי על המשפחה לפני בערך 11 שנים שעדיין לא נגמר. זה המשיך במבצע חיפוש ברשתות החברתיות של כל קרובי המשפחה החיים שנמצאו בחלקי עץ היוחסין שלא הכרתי. אלא שזה פתח צוהר להמון מידע בגרמנית שהבנתי רק בערך. לא היתה לי כוונה לחזק את הגרמנית הרעועה שלי כיוון שכמעט כל מי שנזקקתי לעזרתו ידע אנגלית טובה מספיק. אבל אז החברה הכי טובה הציעה לי ללמוד איתה גרמנית ובספונטניות לא אופיינית אמרתי כן.

בניסיון לשפר את הגרמנית הציע הבנזוג שאתחיל לקרוא באתרים גרמניים. הנטייה הראשונה היתה לקרוא עיתונים, אלא שאז זה היכה בי: למה חדשות אם אפשר מתכונים? כך יצא שגיליתי מחדש את המטבח הגרמני והתחלתי לחדש מתכונים משפחתיים.

את העוגיות האלה, שפעם מזמן היו אהובות עליי במיוחד, כבר כמעט שכחתי. מעבר לעובדה שהן טעימות במיוחד, מה שנחמד בעוגיות האלה זה קלות ההכנה והריח הנפלא שלהן ממלא את כל הבית ומעלה גם חיוך וגם את התיאבון. עקרונית ניתן לצפות אותן בגנאש שוקולד, אני מוצאת את זה מיותר, אבל מי אני שאעמוד בדרכו של ציפוי שוקולד?

**עוגיות פרסות שקדים (22 עוגיות)**

 עברו לתצוגת גלריהצילום: קרן הבר **מה?**

2 כוסות (280 גרם) קמח

200 גרם חמאה קרה

100 גרם שקדים מולבנים טחונים

4 כפות (32 גרם) אבקת סוכר

קמצוץ מלח

לקישוט אחרי האפייה: 2 כפות (16 גרם) אבקת סוכר, לחלופין אפשר להכין גנאש שוקולד ולטבול את זרועות העוגיות

**איך?**

מחממים תנור ל-180 מעלות.

אם עובדים עם מעבד מזון: חותכים את החמאה לקוביות ומכניסים אותה ואת הקמח למעבד המזון ומעבדים בפולסים עד שמתקבלת תערובת של פירורים. מוסיפים את שאר הרכיבים, השקדים, הסוכר והמלח ומעבדים יחד עד לקבלת בצק.

אם עובדים בידיים מכניסים לקערה גדולה את הקמח וקוביות החמאה הקרה ומעבדים בידיים עד לקבלת תערובת של פירורים. מוסיפים את כל שאר המרכיבים ולשים יחד לקבל בצק.

מעבירים למשטח עבודה נקי ומקומח קלות ויוצרים נקניק בקוטר של כ-4 ס"מ. חותכים פרוסות של כ-1 ס"מ. לוקחים פרוסת בצק ומעבדים אותה ביד לנקניק בעובי של כ-1 ס"מ, מלטשים בעדינות את הקצוות ומסדרים בצורת פרסה על תבנית אפיה מכוסה בנייר אפייה. מסדרים את כל הפרסות על התבנית במרחק של 2-3 ס"מ אחת מהשנייה.

אופים בתנור עד להזהבה, כ-15 דקות, אבל תלוי בתנור, ייתכן שייקח להן פחות ולכן בערך אחרי 12 דקות יש לבדוק את מצבן.

מוציאים מהתנור. כיוון שהעוגיות מאוד שבירות כשהן יוצאות מהתנור, הכי טוב פשוט להעביר את העוגיות על נייר האפייה למשטח פנוי ולא לנסות להוציא אותן מהתבנית, או לחלופין להשתמש במרית.

זורים אבקת סוכר, היא תיספג בעוגיות החמות ולכן אחרי הקירור ניתן לבזוק עוד אבקת סוכר כדי שתהיה לה נוכחות. אם רוצים כאשר העוגיות מתקררות מעט ניתן לטבול את זרועות הפרסה בגנאש שוקולד (להמיס 50 גרם שוקולד מריר, להוסיף 50 מ"ל שמנת ולערבב) ולהניח על נייר אפיה עד להתמצקותו שלו על העוגייה

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)