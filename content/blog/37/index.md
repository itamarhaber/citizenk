---
date: 2022-03-03 11:10:00+02:00
description: ???
source: https://www.haaretz.co.il/food/cookingwithkids/2022-03-03/ty-article/0000017f-f8ac-d044-adff-fbfd1da20000
tags: בישול
title: עוגת תפוזים וקוקוס
---

אמא שלי מעולם לא אהבה קוקוס, לכן כילדה מעולם לא יצא לי לטעום אותו. אבל כשאחותי מרב עברה לדירה משלה, הגעתי אליה יום אחד אחרי הלימודים ושם היא הייתה – זהובה וטעימה, העוגה, לא אחותי (סליחה). את המתכון מיד אימצתי ואני מכינה אותו בכל פעם שמתחשקת עוגה טובה ליד הקפה שבטוח שכולם יאהבו – פשוט משום שהיא ביתית, טעימה ויפה.

זו עוגה פשוטה במיוחד למרות הפרדת הביצים, ואפרופו זה הטריק שחיפשתם לעניין: מפרידים את הביצים כשהן קרות ואז קל להפריד אותן ומתחילים לעבוד כאשר הן מגיעות לטמפרטורת החדר. לא מומלץ להחליף את השמן בחמאה, אבל אפשר בשמן קוקוס, אם כי אז העוגה תקבל טעם קוקוס חזק וזו עוגה שבה הקוקוס כמעט לא מורגש. 

 עברו לתצוגת גלריהעוגת תפוזים-קוקוסצילום: קרן הבר**עוגת קוקוס הדרית או עוגת תפוזים קוקוסית (תבנית 26 קפיצית או קוגלהוף)**

**מה?**

1 כוס (200 גרם) סוכר לבן: ½ כוס סוכר לחלבונים ו-½ כוס לתערובת החלמונים

5 ביצים (גודל L)

1 כף (15 מ"ל) תמצית וניל איכותית

2 כפות (30 מ"ל) מיץ לימון סחוט

1 כף קליפת לימון או תפוז מגוררת – לא חובה

קמצוץ מלח

½ כוס (120 מ"ל) שמן צמחי

כוס ושליש (185 גרם) קמח רב תכליתי

1 כפית אבקת אפייה

½ כוס קוקוס טחון

½ כוס (125 מ"ל) מיץ תפוזים, או קלמנטינות סחוט

 עברו לתצוגת גלריהעוגת תפוזים-קוקוסצילום: קרן הבר**איך?**

מחממים תנור ל-175 מעלות.

משמנים את תבנית האפייה.

מפרידים את הביצים – את החלבונים מעבירים לקערת מיקסר ואת החלמונים לקערה גדולה.

לקערת החלמונים מוסיפים חצי כוס סוכר ואת תמצית הווניל, מיץ הלימון, גרידת הלימון/תפוז וקמצוץ מלח – כדאי להשתמש במקצף, אבל אפשר גם עם מזלג או כף. כאשר התערובת הומוגנית, מתחילים להוסיף את השמן בזרזוף איטי ותוך כדי בחישה.

בקערה נפרדת מערבבים את החומרים היבשים: קמח, אבקת אפייה וקוקוס. עכשיו מוסיפים לתערובת החלמונים את התערובת היבשה ואת מיץ התפוזים לסירוגין: מוסיפים 1/3 מהתערובת היבשה לתערובת החלמונים תוך כדי ערבוב, כשהכל נטמע מוסיפים 1/3 מחצי כוס מיץ התפוזים, מערבבים וחוזרים להוסיף שוב את שארית הקמח ואחרי שהוא נטמע את שארית מיץ התפוזים – מערבבים רק עד שהתערובת הומוגנית.

עכשיו תור החלבונים: בעזרת וו מקציף מתחילים להקציף בהדרגה עד למהירות הקצפה גבוהה וכשמתחיל להיווצר קצף זה הזמן להתחיל להוסיף לאט את הסוכר. מקציפים עד שמתקבל קצף יציב.

מנמיכים את פעולת המיקסר ומוסיפים לאט ובזרם דק את התערובת לקצף החלבונים, עד שכל תערובת החלמונים נטמעה בקצף וזהו.

יוצקים לתבנית האפייה המשומנת ומעבירים למרכז התנור לכ-50 דקות עד שעה תלוי בתנור – ניתן לבדוק על ידי הכנסת קיסם למרכז, הוא צריך לצאת נקי, אולי למעט פירורון.

מצננים את העוגה ומוציאים מהתבנית. העוגה הרבה יותר טובה כשהיא בטמפרטורת החדר ולכן שווה קצת לחכות לפני שמגישים.

לחצו על הפעמון לעדכונים בנושא:
------------------------------

* [עוגות, מאפים קינוחים מתכונים](/ty-tag/cakes-0000017f-da2a-d938-a17f-fe2a21fc0000)
* [מתכונים](/ty-tag/recipes-0000017f-da28-dea8-a77f-de6a4ba50000)