---
date: 2020-07-02 14:10:00+03:00
description: ???
source: https://www.haaretz.co.il/food/cookingwithkids/2020-07-02/ty-article/0000017f-f8d4-d318-afff-fbf7bb320000
tags: בישול
title: גראטן קיצי
---

טוב, זה לא גראטן לפי הספר, אבל מי שחשב על הגראטן המקורי לא לקח בחשבון את הקיץ הישראלי. אלה ירקות פרוסים דק, עשויים עם מעט שמן בתנור ומעל פרורי לחם – מספיק דומה להיקרא גראטן והכי קרוב שגם ניתן ליהנות ממנו בקיץ בלי לרצות להיכנס לשנת קיץ, שזה כמו שנת חורף אבל הפוך. 

אחד הדברים הנחמדים במנה הזו הוא שאפשר להשתמש בכל ירק שיש בבית, בעיקר אלה ששכחתם מהם ואם לא תעשו מהם משהו הצעד הבא שלהם יהיה לפח. זה יכול להיות שורש השומר היפהפה שהלהיב אתכם ונידון בסופו של דבר לגלות בירכתי מגרת הירקות, דלעת, [בטטה](/food/10-recipes/2020-06-02/ty-article-magazine/0000017f-db54-db22-a17f-fff5ddbe0000), [חצילים](/food/10-recipes/2020-06-25/ty-article-magazine/0000017f-e8bf-dea7-adff-f9fff7d10000) וכל ירק אחר והשילוב לא יהיה פחות טוב. 

 עברו לתצוגת גלריההגראטן של קרן הברצילום: מוטי מילרודמנה צבעונית, קלילה, טעימה ומושלמת לימי או ערבי הקיץ וגם לסנדוויץ' של הבוקר של אחרי. אז זה כבר יותר כמו [אנטיפסטי](/food/10-recipes/2020-06-22/ty-article-magazine/0000017f-f489-ddde-abff-fced29cf0000) והזמן במקרר יעשה לו רק טוב. אפשר לשחק גם עם התיבול והטעמים ועדיין תצא מנה מרשימה. אז לא, זה לא ממש גראטן, כמו [גראטן תפוחי האדמה בשמנת](/food/shavuot-recipes/2012-11-27/ty-article/0000017f-e900-df5f-a17f-fbde0d180000) שכיף להתענג עליו בחורף. אבל זו אדפטציה ים תיכונית שווה בפני עצמה. 

**גראטן ירקות קיצי** 

**מה?** (4-6 מנות, תבנית מלבנית בערך 24X30) 

2 פלפלים (אדום, צהוב, או כתום – לא מהירוקים) 

2 זוקיני 

3 עגבניות בשלות (או עגבניות שרי תמר – כ-15) 

3-4 תפרחות כרובית (שליש ראש תלוי בגודל הכרובית) 

1 בצל לבן יבש בינוני 

2 בצלצלי שאלוט (אשקלון) 

3-4 פטריות פורטובלו 

6 שיני שום ויותר 

1/3 כוס (80 מ"ל) שמן זית 

2 כף (30 מ"ל) חומץ בלסמי 

מלח 

פלפל שחור גרוס גס 

עשבי תיבול כרצונכם: פטרוזיליה, בזיליקום, זעתר – קצוצים דק, בזמן האפייה ניתן להוסיף גבעול או שניים של תימין, או של רוזמרין 

2 כפות (30 מ"ל) שמן זית נוספות 

3 כפות פירורי לחם או גריסיני 

1/2 כוס פרמזן מגוררת 

**איך?** 

שוטפים את הפלפלים, קוטמים קצה, מנקים מגרעינים ופורסים לחתיכות ברוחב של כ-2-3 ס"מ על אחת. ממליחים את פרוסות הפלפל ומניחים על שתי שכבות של נייר סופג, מניחים מעל עוד שתי שכבות של נייר סופג ושוב שכבות של רצועות פלפל, המלחה וגו'. 

שוטפים את הזוקיני וקוטמים קצוות, לא מקלפים וחותכים לפרוסות אלכסוניות ודקות ומניחים על שתי שכבות נייר סופג, מכסים בשכבת נייר סופג וכך מניחים את כל הקישואים בין דפי מגבת נייר כדי שיגירו נוזלים. 

פורסים את העגבניות לפרוסות דקות, זורים עליהן מלח ומכניסים למסננת כדי שיגירו נוזלים. 

שוטפים היטב את הכרובית, מנקים עלים מיותרים וחותכים לתפרחות (בשלב הזה אפשר לחלוט 2 דקות במים רותחים, לסנן ולצנן), פורסים את התפרחות לאורכן לפרוסות דקות. 

חותכים את הבצל (לבן ושאלוט) לרצועות ומטגנים במעט שמן זית עד להזהבה, מוסיפים כף חומץ בלסמי ומטגנים עוד כ-3 דקות. סוגרים האת האש. 

פורסים את פטריות הפורטובלו. 

כותשים את שיני השום לתוך קערה קטנה. מוסיפים את שמן הזית, הבלסמי, המלח ופלפל שחור. 

מחממים תנור ל-180 מעלות. 

**הרכבה:** 

הרעיון הוא שכבות צבעוניות של ירקות זו על זו: מתחילים עם הפלפלים. שולפים אותם מהנייר הסופג, טובלים כל פלפל בתערובת שמן הזית ומניחים אותם בשכבה הראשונה. ממליחים קלות. 

השכבה הבאה: הזוקיני. מניחים אותם מעל הפלפלים, אחד ליד השני בלי מרווחים ובלי חפיפה (כלומר לא אחד על השני). 

מפזרים את הבצלים המטוגנים מעל בשכבה אחידה. 

מעל הבצל מסדרים את העגבניות בשכבה מרווחת וממליחים קלות. 

עכשיו מגיע תור הכרובית, שגם אותה טובלים בתערובת השמן ואפשר להניח את הפרוסות ברווחים קטנים. 

אחרונות חביבות הפטריות – לסדר אותן באופן שווה בשכבה אחת. 

להמליח ולפלפל, אם מוסיפים גבעולי רוזמרין או תימין – זה הזמן. 

יוצקים את 2 כפות שמן הזית מעל ומכניסים לתנור ל-45 דקות. 

לתערובת שמן הזית שנשארה מוסיפים את פירורי הגריסיני ומערבבים היטב. 

מוציאים מהתנור את התבנית, סוגרים את הדלת ומעלים את הטמפרטורה ל-220 מעלות. 

בעזרת מלקחיים מוציאים את גבעולי עשבי התיבול היבשים – לא חובה. 

בוזקים את הפרמזן מעל ויוצקים את תערובת שמן הזית ופירורי הגריסיני ומכניסים לתנור ל-10 דקות, כרגיל - תלוי בתנור. הגבינה צריכה להיות מוזהבת, או שחומה – בהתאם לטעם, בסיום. 

מוציאים מהתנור, נותנים להצטנן כ-10 דקות, מפזרים את עשבי התיבול הקצוצים מעל ומגישים.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)