---
date: 2020-12-15 12:58:00+02:00
description: ???
source: https://www.haaretz.co.il/family/homeschooling/2020-12-15/ty-article/.premium/0000017f-f8d5-d460-afff-fbf7437a0000
tags: חינוך
title: לא תוצר, אדם
---

את הטור הקודם סיימתי בחשיבות החינוך ליצירת בני אדם. זהו אינו דבר חדש, למעשה הזרם ההומניסטי בחינוך הוא הזרם העקבי היחידי שתקף בחינוך עוד מאז תקופת יוון העתיקה, עם שינויים מתבקשים. מפתיע לחשוב שלמרות יותר מ-4,000 שנים של יישום, יסודות החינוך ההומניסטי אינם חלק בלתי נפרד מהתפיסה החינוכית השלטת באופן גורף.

במידה רבה מתבקש שבמאה ה-21, בה הגישה והזמינות של מידע וידע אפשריות (לפחות על הנייר) מאי-פעם, ייסוב החינוך סביב רעיון הנאורות (במתכונת מותאמת למאה ה-21): הרחבת אופקים, חשיבה ביקורתית וקידוש זכויות הפרט וצדק חברתי. אולם בישראל הדגש של מערכת החינוך הוא על הנחלת השקפת עולם דתית ולאומית, תוך ניסיון לשלב לימודי חובה שמטרתם להעניק לילדים את הנדרש לעמוד בבחינות בגרות. התוצאה היא אולי תעודות בגרות שחלקן מאפשר כניסה ללימודים גבוהים, אבל בטח לא אזרחים צעירים מלאים בידע ובמוטיבציה.

במשל המערה כותב אפלטון שהתרופה היחידה נגד "סוחרים ממולחים ופוליטיקאים חסרי מצפון" היא הידע, של אמיתות, ערכים ותכלית שעמדו במבחן הזמן וההיגיון. במאה ה-21 הקפיטליסטית, כוחם של "הסוחרים" התעצם ומגוון הכלים העומדים לשירותם של פוליטיקאים חסרי מצפון להניע את דעת הקהל לטובתם גדל, ואל מולם, המערכת שאמורה להעניק לילדים ונוער חשיבה ביקורתית וערכים שעומדים במבחן ההיסטוריה - לא באמת עושה את זה. יתרה מכך, היא מהווה מכשול לצמיחה ומעודדת עדריות וסתגלנות. כהורים אנחנו יכולים להגיד לילד שלנו עד מחר שיהיה הוא עצמו - אך אם אנחנו מתעקשים איתו שיתאים את עצמו למערכת המפרמטת אותו לפי רצונה, איזו נאמנות לעצמו אנחנו מבקשים ממנו? אנחנו אפילו לא נאמנים למסר שלנו של טיפוח הייחודיות.

כל עוד המערכת אינה עובדת באופן גמיש המותאם לסוגים שונים של אנשים ולמידה, היא לא באמת נותנת מענה לצרכים ולדרישות. בסופו של דבר כל אחד מאיתנו שונה, בעל כישורים אחרים, תכונות אחרות, תחומי עניין שונים וצורת קליטה ועיבוד נתונים שונה. אפשר לכתוב בראש כל שער של מוסד חינוכי "חנוך לנער על פי דרכו", אבל כל עוד המערכת מחנכת רק על פי דרכה ומצפה מהתלמידים להתיישר, הרי שכל המילים היפות הן רק בגדר סיסמה. תלמיד אינו מדד, ולא צריך לבטל את המיצ"ב השנה כדי להבין עד כמה פגעה הקורונה בלמידה הנמוגה ממילא, אך במקום לנצל זרז שישנה את הפורמט הזה, אנחנו ממשיכים לנסות לשקם מערכת שממילא לא עובדת כראוי.

 עברו לתצוגת גלריהבמקום לנצל את הקורונה לשנות את הפורמט הקיים, אנחנו ממשיכים לנסות לשקם מערכת שממילא לא עובדת כראויצילום: ערן וולקובסקי**טבלת ייאוש של 12 שנים**

העובדה שלנו היה משעמם בבית הספר ויצאנו בסדר - לא הופכת את זה לבית ספר. אם הנוער שיוצא מבתי הספר אינו רחב אופקים, ביקורתי ובעל כישורים בסיסיים להתמודד עם החיים בזכות מה שלמד במוסד הזה, הרי ש-12 שנות הלימוד הכפויות הללו הן בזבוז זמן. אתם יכולים לדמיין את עצמכם מבזבזים 12 שנים, כל כך מעצבות, על משהו שאין בו תועלת? החינוך ההומניסטי למשל, איתו פתחנו, מורכב משלושה נדבכים משולבים: האחד הוא לימוד "גופי ידע", כלומר העברת ידע (מדעים מדויקים, מדעי הרוח ומדעי החברה) באמצעים דידקטיים; השני רכישת מיומנויות חשיבה ושכלול מיומנויות, הנעשים באמצעות הדרכה מדורגת; והשלישי לימודי העשרה (אמנות, ספרות, היסטוריה, ספורט, פילוסופיה) שנועדו לפתוח לתלמיד עולמות ידע חדשים ולייצר חשיבה גבוהה יותר.

שני הנדבכים האחרונים מקבילים למה שאנחנו מכנים היום "כישורים רכים", המטפחים אנשי רוח ויצירה, פוריים ושואפים ליופי פנימי וחיצוני ולהגשמת הפוטנציאל האישי. זהו אופן לימוד המאפשר לכל תלמיד למצוא את הכישרונות שלו, ולבטא את הלמידה באופנים שונים. עצרו וחשבו, מה מניע אתכם ללמוד? רלוונטיות ועניין יהיו כנראה עיקר הדברים שתציינו, ושני אלה כמעט לא קיימים במערכת החינוך. השיח הקיים הוא אמנם על הגשמה עצמית ועל אינדיבידואליזם, אבל אם נסתכל מסביב - זה לא קורה. החינוך כיום אינו מעניק "ארגז כלים" שמאפשר לחיות חיים בוגרים טובים, יצרניים ויצירתיים, בקושי מיישם כלים וידע מתחומי החיים השונים, אם בכישורי חיים, ידע כללי ואפילו רגישות לאחר או שיקול דעת. תקופת בית הספר לא אמורה להיות טבלת ייאוש של 12 שנים.

כאמור, המערכת לא משתנה בקצב מספק. ברור מדוע למערכת אין רצון להשתנות, מה שלא ברור, הוא איך אנחנו כהורים לא דורשים ממנה לעשות זאת. אנחנו נותנים את האחריות לחינוך ילדינו בידי "פוליטיקאים חסרי מצפון וסוחרים תאבי בצע", וכל עוד נסכים לקבל את העובדה שהיא אינה תורמת לילדים שלנו כפי שראוי היה שתתרום, דבר לא ישתנה. כשמדברים על חינוך, עלינו ההורים לחשוב שוב על התפקיד שלנו, על מה שאנחנו רוצים שהילדים שלנו יקבלו, ועל הפער בין מה שיש למה שיכול להיות, אותו אנחנו מאפשרים כל עוד אנחנו שותקים.

*מוזמנים לשלוח שאלות ונושאים לדיון למייל [LegadelBabait@gmail.com](mailto:LegadelBabait@gmail.com)*

לחצו על הפעמון לעדכונים בנושא:
------------------------------

* [הורות](/ty-tag/parenthood-0000017f-da26-d938-a17f-fe2ebef50000)
* [חינוך](https://www.themarker.com/ty-tag/0000017f-da2f-d494-a17f-de2f87270000)
* [מערכת החינוך](https://www.themarker.com/ty-tag/0000017f-da36-d938-a17f-fe3ea62f0000)
* [בית ספר](/ty-tag/school-0000017f-da56-dea8-a77f-de76a3fb0000)