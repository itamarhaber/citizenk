---
date: 2019-12-22 09:16:00+02:00
description: ???
source: https://www.haaretz.co.il/blogs/karenhaber/2019-12-22/ty-article/0000017f-f8e2-d887-a7ff-f8e6212d0000
tags: דעות
title: לכי תסבירי לתלמידים מה עובר על המדינה
---

בשבוע שעבר הוזמנתי לכיתה ח' כדי לנסות ולהסביר איך הגענו [למערכת בחירות שלישית תוך פחות משנה](/news/elections). על פניו נושא פשוט, אך בפועל לא ממש קל להסביר לבני אדם צעירים תופעות שמצריכות הפשטה של תהליכים והסברים בסיסיים על דמוקרטיה. בעוד שאנחנו חיים את היום-יום על אוטומט ומייצרים לעצמנו הסברים כדי ליישב (עם עצמנו בעיקר) מצבים מתנגשים, הצורך להסביר משהו מההתחלה מחייב להתבונן מחדש במה שכבר הספקת להדחיק. זה תרגיל לא רע מחשבתית, בפועל התוצאה היא שנכשלנו.

אחת השאיפות האנושיות ביותר לאורך ההיסטוריה היא להעביר לדור הבא מציאות טובה יותר שמאפשרת בתורה עתיד טוב יותר. לא תמיד השאיפה הזו מתקיימת, והמציאות הישראלית בואכה 2020 היא אחת הפעמים האלה בהיסטוריה. אין דרך לעקוף את זה: שלוש מערכות בחירות בתוך פחות משנה הן הוכחה להיעדר יציבות פוליטית, היעדר מנהיגות ופגיעה מערכתית קשה בדמוקרטיה. בסופו של דבר, שתי מערכות הבחירות הקודמות אפשרו הקמת ממשלת אחדות רחבה ואבן הנגף היחידה היתה בנימין נתניהו. על לשון המאזניים עמדה יציבותה הפוליטית של ישראל ויציבותו של נתניהו על כס ראש הממשלה, ונבחרי הציבור בגדו באמונו כשהעדיפו את האחרון על פני הראשונה.

זה כישלון קולוסאלי של ישראל וכשמדברים על זה עם בני נוער אין מנוס מלומר - אנחנו דוגמה לא טובה, שלא לומר כישלון. במבחן המנהיגות, על נתניהו היה להתפטר ולו משום שטובת הציבור גוברת על טובתו האישית. מכיוון שניתן היה להקים ממשלה בלעדיו - זה היה צריך להיות השיקול המנחה. פוטנציאל העוול האישי של נתניהו מתגמד לנוכח העוול הציבורי.

 עברו לתצוגת גלריההלוח שקיבל את פניה של קרן הבר בחטיבת הבינייםצילום: קרן הבראך נראה ששכחנו בדרך פרט עובדתי קטן: נבחר ציבור נועד לשרת את הציבור. ובמבחן הציבורי, הרי ששנה ללא ממשלה קבועה, שלוש מערכות בחירות, פגיעה בתקציב, שיתוק בקבלת ההחלטות ומערכת בריאות קורסת (רשימה חלקית), הם המחיר שישראל משלמת שלא בטובתה בעוד הפוליטיקאים משחקים לפניה בבחירות. במבחן הזה יש בשורה טובה ובשורה רעה: שלוש מערכות בחירות רצופות מעידות יותר מכל על אי היציבות השלטונית, אך מצד שני, משטרית, נראה שישראל יציבה לפחות לעת עתה. המשבר השלטוני ניתן למניעה, מה שמחזיר אותנו שוב למשבר המנהיגות. 

אין דרך להסתכל לנוער בעיניים ולהסביר את מה שקורה היום בהגינות. ממש כמו משבר האקלים, גם את משבר הדמוקרטיה אנחנו מגלגלים למעשה אליהם ולא נותנים להם מספיק כלים כדי לפתור אותו. בהיעדר יכולת להביא שינוי ממשי, הצעתי להם לבקר, לשאול, להטיל ספק, ללמוד, ובדרך לסנן ידע מתוך שפע המידע שאינו תמיד נכון. ישבתי מולם וניסיתי להסביר להם שהדמוקרטיה היא קצת נאיבית ובונה על זה שיש ערכים משותפים, כמו: מוסר, הגינות, שיתוף פעולה, הכרה בזכויות אדם ואזרח ורצון לטוב משותף. הסברתי שלשם כך יש צורך בהסכמה על כללי משחק משותפים, קוראים להם עקרונות הדמוקרטיה. העקרונות האלה הם המהות וכדי לקיים אותה הם מחויבי המציאות. התעכבנו על כל מושג: פלורליזם, סובלנות, הסכמיות, הכרעות רוב, הגבלת שלטון, שלטון החוק.

אך ההבדל בין התיאוריה לפרקטיקה מעולם לא היה כואב יותר. למעשה לא חידשתי כלום. את עקרונות הדמוקרטיה ניתן למצוא בכל ספר אזרחות כי הם אמורים להיות ערך משותף. הבעיה היא שכשלא רואים אותם במציאות, קצת קשה להאמין שהם לא בגדר אגדות אורבניות, ממש כמו סנטה קלאוס או פיית השיניים. ככה נראית דמוקרטיה במצוקה ואם זה לא משבר שלטוני שטחו עניינו לראות - ימים יגידו. על נהרות בבל שם ישבנו גם בכינו בזכרנו שהיה פעם רצון שנהיה דמוקרטיה.