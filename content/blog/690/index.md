---
date: 2016-07-11 14:52:00+03:00
description: ???
source: https://www.haaretz.co.il/food/cookingwithkids/2016-07-11/ty-article/0000017f-f8e5-ddde-abff-fce5e5db0000
tags: בישול
title: לקבלת הפרופיטרול המטבח יתבלגן במקצת
---

עם השנים לומדים הורים להבחין עוד בתחילת הפנייה, בהתאם לאינטונציה, לאיזה כיוון צאצאיהם מכוונים. די בשינוי הטון, שזר לא יבחין בו כלל, כדי לדעת מה רמת הקושי המצופה. לכן כשהמרכזית ניגשה אלי, כבר מפניית ה"אמא" הראשונית הבנתי שהגיע הזמן להיכנס למטבח ושמתי פעמי בכיוון. "מחר יום אחרון לחוג שחמט ואני רוצה להביא איתי משהו חדש...". כאן המקום לציין שחוג השחמט נהדר, בעיקר משום שהוא מתקיים ביום ראשון בבוקר – וכך אפשר להביא לשם מאפים שממש לא כדאי שיישארו בבית מעבר לסוף השבוע. זה כמובן עושה אותו יקיר החוגים בעיני. אבל הפעם עלה סף הקושי בעקבות הוספת הקריטריון "חדש" לרשימת הקריטריונים.

"זוכרת", שאלתי, "שאמרנו פעם שנתחיל מסורת חדשה של לימודים על מדינה והכנת ארוחה מתאימה? אז מכיוון שארוחת הערב היא פסטה, בואי נכין קינוח איטלקי, שהוא בכלל צרפתי במקור וכשהייתי קטנה הוא היה הקינוח האהוב עלי". כשמדברים על קינוחים, מהר מאוד מגיע קטינא. זה סוג של התניה. "את הקינוח הזה המציא טבח צרפתי בחצר המלכה האיטלקייה במקור קתרין דה מדיצ'י, שהיתה נשואה לאנרי השני מלך צרפת, במאה ה-16", התחלתי לספר אבל הילדים רצו לדעת מה זה פרופיטרול ומה אני מקשקשת להם סיפור, שבכלל אחר כך יתגלה גם כלא ממש מדויק.

 עברו לתצוגת גלריהצילום: קרן הבר"פרופיטרולים הם כריות בצק נימוחות, שבתוכן ענני קצפת או גלידה ומעליהן רוטב שוקולד חמים", התחלתי להסביר ומיד נחגרו שלושה סינרים ונשטפו ידיים, כי לפעמים כל מה שצריך זה בכלל פרזנטציה אחת טובה.

ואם בכל זאת אתם מתעקשים לדעת מאיפה הגיעו הפרופיטרולים, ובכן, זה לא ברור. כנראה כבר במאה ה-13 היו מן בצקניות שנאפו בין גחלים. בגמר האפייה היו חותכים אותן, מכניסים באמצע גבינה ומועכים. איך זה התגלגל להר של קצפת ושוקולד? נו, באמת. במטבח תמיד יימצאו שפים שיתחילו לשחק משחקים. עזבו אתכם מקרדיטים וצאו להכין פרופיטרולים. לא פלא שזה תפס אצל מלכים.

 עברו לתצוגת גלריהצילום: קרן הבר**פרופיטרולים**

**חומרים** (ל-50 פחזניות בערך)

**בצק**

2 כוסות מים

2 כפיות סוכר

קורט מלח

200 גרם חמאה מומסת

כוס קמח מנופה

6 ביצים מוקצפות

1 ביצה מוקצפת להברשה

**מילוי**

גלידה או קצפת (להקציף 2 מיכלי שמנת עם קצת וניל וסוכר)

**רוטב שוקולד**

כוס מים

¾ כוס אבקת סוכר

100 גרם שוקולד מריר 70% לפחות קצוץ

2 כפות קקאו

**מה עושים?**

מחממים תנור ל-175 מעלות.

לפני שתשתמשו בחמאה, העבירו מברשת עם חמאה על ניירות האפייה (שתי תבניות).

בצק הפרופיטרול הוא בצק רבוך, מה שעושה אותו כיפי להכנה. מכניסים לסיר מים, סוכר, מלח וחמאה, מרתיחים ומורידים מהאש. מוסיפים את כל הקמח ומערבבים מיד. מחזירים לאש נמוכה מאוד וממשיכים לערבב עד שהבצק לא נדבק לדופנות הסיר. מורידים מהאש ונותנים לבצק להתקרר מעט, אחרת הביצים יתבשלו בחום התערובת. מוסיפים את הביצים בכמה פעמים, בלי להפסיק לערבב. מעבירים לשקית זילוף או שמשתמשים בכפות ליצירת עיגולי בצק על ניירות האפייה. מומלץ לשמור על רווח של 2 ס"מ לפחות בין כל עיגול בצק לעיגולים הסמוכים.

 עברו לתצוגת גלריהצילום: קרן הברמברישים את עיגולי הבצק בביצה ומכניסים לתנור לכ-20-15 דקות, תלוי בתנור, פשוט תהיו ערניים. הפחזניות צריכות להיות מוזהבות. להוציא מהתנור ולקרר.

אם בחרתם בגלידה כמילוי, הכי נוח לחתוך לרוחב הפחזנית ולהכניס את הגלידה. אם אתם בעד קצפת, יש לחורר בעדינות את תחתית הפחזנית ולהזליף פנימה קצפת עד למילוי. סתם שתדעו שמרגישים את הפחזנית מתמלאת ביד וזו תחושה נחמודת.

**מכינים את רוטב השוקולד**: בסיר קטן מביאים לרתיחה את המים עם השוקולד והסוכר, תוך כדי ערבוב מתמיד, עד שהכל נמס והתערובת אחידה. להוריד מהאש ולהוסיף את הקקאו בערבוב אטי. להחזיר לאש, להביא לכמעט רתיחה, להנמיך את האש ולבשל תוך ערבוב כ-5 דקות. להוריד מהאש, לסנן ולהניח להתקרר קצת.

 עברו לתצוגת גלריהצילום: קרן הבראפשר להחליט שבונים פירמידה של פחזניות ממולאות ועליה שופכים את השוקולד. זה עשוי להיות מאוד מלכלך. אפשר גם פשוט להגיש בצלחות הגשה. זה נשמע המון זמן, אבל תוך 40 דקות הכל היה מוכן ואפשר גם להשאיר חלק מהפחזניות ריקות ולהכניס לכלי אטום והיידה לפריזר, אולי לפעם הבאה שיגיעו אורחים, בהנחה שאצלכם זה יחזיק מעמד.

 עברו לתצוגת גלריהצילום: קרן הברלחצו על הפעמון לעדכונים בנושא:
------------------------------

* [עוגות, מאפים קינוחים מתכונים](/ty-tag/cakes-0000017f-da2a-d938-a17f-fe2a21fc0000)
* [מתכונים](/ty-tag/recipes-0000017f-da28-dea8-a77f-de6a4ba50000)