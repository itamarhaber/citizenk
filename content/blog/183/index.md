---
date: 2020-12-24 17:55:00+02:00
description: ???
source: https://www.haaretz.co.il/food/cookingwithkids/2020-12-24/ty-article/0000017f-f895-ddde-abff-fcf57fb80000
tags: בישול
title: עוגת תפוחים בחושה עם מייפל
---

זה לא שצריך במצב הנוכחי סיבות לא לצאת מהבית ובטח כשצפויה שבת קרירה. מצד שני, סוף שבוע בבית מזמין אווירה נינוחה של מאכלים ביתיים, טעימים וקלים להכנה. עוגת רסק תפוחי עץ ומייפל שבמתכון היום עונה בדיוק להגדרה הזו ולכן מתאימה כמו כפפה ליד, או כמו עוגה לכוס הקפה (או התה, או השוקו) של שבת בבוקר ובהחלט יכולה להיות תשובה למשהו לאכול בזמן שההורים עוד קצת נחים.

קל להכין אותה באופן מפתיע והיא ממש לא דורשת כישרון אפייה יוצא מהכלל ותבנית הקוגלהוף עושה אותה אפילו יותר יפה. כשסיימתי להכין אותה הגיע הבכור עם חברים שנדרשו להביע דעה אבל העדיפו עוד חתיכה, כי ככל הנראה חתיכה נוספת שווה אלך מילים. אחר כך החלו להתכנס עוד צאצאי הבית והמחשבה על עוד סבב תמונות בבוקר נגוזה כי נשארו רק פירורים. שנאמר שש שעות ומי יאמין שהיתה פה עוגה, אפילו כלים כמעט לא מלכלכים כשמכינים אותה.

 עברו לתצוגת גלריהעוגת רסק תפוחים בחושה עם מייפלצילום: קרן הבר**עוגת רסק תפוחים ומייפל (תבנית קוגלהוף 26)**

**מה?**

3 ביצים

3/4 כוס (90 גרם) אבקת סוכר

1/3 כוס סירופ מייפל אמתי

1 כפית תמצית וניל איכותית

2 כוסות (500 גרם) רסק תפוחי עץ

1/2 כוס (200 גרם) שמן צמחי (אני מעדיפה זרעי ענבים)

2 כוסות (290 גרם) קמח לבן רב תכליתי

1 כפית אבקת אפייה

1 כפית סודה לשתייה

קמצוץ מלח

2 כפיות קינמון טחון

1/4 כפית אגוז מוסקט לא חובה

**לגיוון:** ניתן להוסיף לבצק כוס צימוקים ועדיף כאלה שהושרו חצי שעה בשתי כפות רום או פורט

**להגשה:** בוזקים אבקת סוכר מעל העוגה

 עברו לתצוגת גלריהעוגת רסק תפוחים בחושה עם מייפלצילום: קרן הבר **איך?**

מחממים תנור ל-180 מעלות.

בקערה יבשה מערבבים היטב את הקמח, אבקת אפייה, אבקת סודה לשתייה, מלח, קינמון ואגוז מוסקט.

בקערה גדולה מקציפים במטרפה 3 ביצים (אפשר כמובן גם להשתמש במיקסר עומד או ידני, אבל ממש אין צורך). מוסיפים את אבקת הסוכר וטורפים כ-2-3 דקות.

מוסיפים את המייפל ותמצית הווניל לתערובת הביצים והסוכר וממשיכים לטרוף כדקה.

מוסיפים את רסק תפוחי העץ והשמן ומערבבים היטב.

מוסיפים את תערובת החומרים היבשים ב-2-3 פעמים ומפסיקים לבחוש מיד כשהתערובת הומוגנית. אם מוסיפים צימוקים, כדאי להוסיף אותם בו מנת הקמח האחרונה כמעט נטמעה.

יוצקים את הבצק לקערת קוגלהוף (אפשר כמובן גם לתבנית אינגליש קייק), אם זו תבנית סיליקון אין צורך לשמן, אבל כל תבנית אחרת יש לשמן.

מכניסים לתנור החם לכ-50 דקות או עד שקיסם הננעץ במרכז הבצק יוצא יבש. מוציאים מיד מהתנור ומעבירים לצינון על רשת. אחרי כרבע שעה הופכים ומחלצים מהתבנית. נותנים לה להתקרר מעט, בוזקים אבקת סוכר ומגישים.

לחצו על הפעמון לעדכונים בנושא:
------------------------------

* [עוגות, מאפים קינוחים מתכונים](/ty-tag/cakes-0000017f-da2a-d938-a17f-fe2a21fc0000)
* [מתכונים](/ty-tag/recipes-0000017f-da28-dea8-a77f-de6a4ba50000)