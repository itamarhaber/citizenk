---
date: 2016-04-05 10:57:00+03:00
description: ???
source: https://www.haaretz.co.il/food/cookingwithkids/2016-04-05/ty-article/0000017f-f8d8-d887-a7ff-f8fcbcbc0000
tags: בישול
title: 'ההנאה שבמהירות: חטיפי גרנולה מהירים לעשות עם הילדים'
---

יום ראשון 19:30 בערב, מעבר מהיר על רשימת המטלות מזכיר שיש דבר אחד שלא הספקנו – להכין את החלק שלנו במשלוח המנות המשותף למדריכים בחוג הבוקר למחר. שני ילדים בחוגים זה ארבעה מדריכים ובמחוזות החינוך הביתי הדבר המוערך ביותר, ובצדק יש לציין, זה פינוקים תוצרת בית. אז מה יש לנו? מעט זמן, חוסר ברירה, עייפות של סוף היום ומטלה שלא ניתן לדחות בלי שיהיו לזה השלכות. כרגיל קיימת האפשרות להתחיל לצעוק ולקפוץ מעל ומטה אבל בספק אם זה יעזור במקרה זה, אלא אם כן המטרה היא להוציא אנרגיה. אמנם אקזיסטנציאליסט טוב יזכיר שתמיד יש בחירה, אבל רבאק, השעה מאוחרת וזה לא משאיר זמן להתפלספות.

אלה רגעים מכוננים שבהם נדרשת החלטה מהירה, ביצוע סוחף ואם אפשר תוך גג חצי שעה. למזלנו יש לנו כאן עניין עם מביני דבר או שניים בהכנה מהירה של מעדנים ולכן הלכנו על חטיפי גרנולה. הדבר הכי מהיר, לא ממש מלכלכך או עושה בלאגן וממש לא מעורר את החשד שבעצם הלכת על האפשרות הקלה. בקיצור לגמרי win-win. אלא אם כן, אתם כותבים אחר כך בלוג אוכל וחושפים סודות מבצעיים. ככל הנראה ביטחון שדה עובד אצלנו פחות טוב, למזלנו הסיווג הבטחוני הוא לא יותר משמור ולכן אין ענין ממשי לציבור.

לשמע המושג "חטיפי גרנולה" יהיו מי ביניכם שיחשבו שמדובר חטיף בריא ולא כך הוא. כמות החמאה, הסוכר והדבש לא משאירה מקום לספק, אבל למי שזה חשוב אפשר לאלתר. אצלנו בבית מאמינים שאפשר לאכול הכל רק במידה, אל תשפטו אותנו – אנחנו לא נשפוט אתכם, נקרא לזה פלורליזם קולינארי. למי שמתורגל בהחלפות אין צורך בעצות שלנו, אבל אפשר למשל את החמאה להחליף בשמן קוקוס, את הסוכר בוודאי בסילאן (ללא סוכר) אבל ייתכן שהוספת סילאן תחייב עוד קצת קמח (אנחנו לא ניסינו) וכיוצא באלה החלפות.

**חטיפי גרנולה**

**איך מתחילים?** מחממים תנור ל- °180

**מצרכים:**

200 גרם חמאה ללא מלח

1 כף דבש

2 כוסות שיבולת שועל

1 כוס סוכר (לבחירתכם: לבן/גולדן/חום – אין צורך לשנות יחסים)

1 כוס קמח (לבחירתכם, אנחנו ניסינו עם מלא, כוסמין ולבן)

1 כפית אבקת אפייה

½ כפית סודה לשתיה

**איך עושים את זה?**

ממיסים בסיר בינוני 200 גרם חמאה ללא מלח על אש בנונית/קטנה, מוסיפים את הדבש ומערבבים.

להוריד מהאש.

להוסיף את כל החומרים (אנחנו ממליצים לערבב אותם יחד לפני בקערה נפרדת, אבל זה באמת לא חובה וזה מוסיף עוד קערה להדיח).

 עברו לתצוגת גלריההכנת גרנולהצילום: קרן הבראם רוצים זה הזמן לכל מיני תוספות כיד הדימיון:

אגוזים למיניהם שאפשר להוסיף או לתערובת או לתקוע בתוך התערובת לאחר שפרסנו אותה בתבנית (זה השלה הבא – לא פיספסתם כלום בהוראות ההכנה).

חמוציות, צימוקים, שוקולד צ'יפס, שוקולד מריר מגורד, תפוחים חתוכים מעורבבים בסוכר וקינמון (אבל אז צריך לשמור בקרור או לאכול ממש מהר), תמרים ובננות (שוב – קרור), אגוזים טחונים (ואז הם מורגשים רק בטעם אבל מוסיפים המון אומגה).

וכרגיל נסכם שזה גם ממש טעים ככה.

את התערובת שופכים לתבנית אפייה מרופדת בנייר אפייה. עכשיו אפשר לנהוג כמו בני תרבות ולשטח את זה בעזרת כפות, תרוודים (עוד מילה משעשעת שבכלל במקור היתה רק כף גדולה לבחישה ומישהו התעצל ולא המציא מילה חדשה עבור הדבר הזה איתו שולפים מהמחבת) ומיני כלים שכאלה (אגב גם מחליק של בצק סוכר). אפשר לעשות אותם עבים, אנחנו אוהבים אותם דקים, בערך 3 מ"מ, אם אתם חייבים להיות מדוייקים.

מכניסים לתנור עד להשחמה (מקסימום 20 דקות ברוב תנורים, אבל לפעמים פחות).

מוציאים מהתנור וגם שולפים מהתבנית בעזרת נייר האפייה. מיד חותכים, כן כשעוד חם ואז נותנים להתקרר. כמה זמן? בערך עד שמרתיחים מים ומכינים קפה. אחרי שזה מתקרר אפשר להפריד ואם נשאר משהו אחרי ש"נישנשתם", רק תכניסו לכלי סגור כדי לשמור על זה טרי גם לקפה של הבוקר.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)