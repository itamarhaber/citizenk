---
date: 2016-11-14 11:37:00+02:00
description: ???
source: https://www.haaretz.co.il/food/cookingwithkids/2016-11-14/ty-article/0000017f-f8ba-d318-afff-fbfb9a120000
tags: בישול
title: טורט שני צבעים, מסורת משפחתית של דורות
---

בשבוע שעבר הושארו הילדים עם אביהם ואני, אמם, שלא לקחה כל ימי הורותה יותר מ- 5 ימי חופש בלעדיהם, נסעה לניכר. זה יכול היה להיות נחמד לספר לכם על סוף שבוע פרוע רווי אוכל ואלכוהול, אבל זה חוטא למציאות. נסעתי לטקס הצבת אבן זיכרון (אבן מדרך) לזכר משפחתי בעיירה קטנה בגרמניה.

ב-1935, סבא שלי קיבל התראה של שעה לברוח מגרמניה, לספר את הסיפור שהוביל לזה ייקח יותר. זה היה בערב ראש השנה, ממש לפני ארוחת החג. 81 שנים אחרי, עמדתי מאחורי הדלת המקורית של בית המשפחה, מדמיינת את סבי סוגר את דלת ביתו בפעם האחרונה ומאחוריו ריחות הבישולים המסורתיים. עושים אתו את דרכו במחשכי הסמטאות עוד כמה דקות אחרי שהבית כבר נעלם מהעין. אבל אנחנו? אנחנו בהיסטוריה קולינרית עסקינן.

אני מנחשת שדווקא טורט שני צבעים לא הייתה העוגה שאימא שלו הכינה לאותו ערב חג, כי זו בכלל מסורת של מועד אחר. אני באה מבית של שתי מסורות – קוגל (כן, כן האטריות עם הקינמון) שהיה נעשה לפני יום כיפור והושאר במטבח לטובת הילדים, שלא יטרידו את הצמים ויגלו עצמאות, עוד בתקופה שסבתא-רבתא שלי הייתה מלכת השבט הגרמני והבלתי מעורער בערבות גבעתיים ועוגת טורט שני צבעים, שמהר מאוד הפכה לעוגה של שבת במסורת המשפחתית. עוגה שהולכת נהדר עם הקפה והיא ׁאם הריחות שמזכירים את הבית של פעם.

עוגת הטורט שני צבעים היא אכן קלילה ואוורירית אם עושים אותה נכון והיא גם יכולה להיות יותר ספוגית ומוצקה כשהיא קצת מתפקששת לה, אבל בשני המקרים היא נהדרת. היא הלכה איתי לאורך השהות שלי שם וכשהילדים שאלו "נו אמא איך היה", הצעתי שנדבר על זה תוך כדי אפייה.

אז טורט? בישראל אומץ השם הפולני-רוסי, הטורט היא עוגת תופין או ספוג. במקור היא שיבוש, ככל הנראה, של 'טורטה' בגרמנית - עוגה, ואכן הטורטה מוצאה באוסטרו- הונגריה, למרות שווריאציות שלה יש בכל העולם. את השימוש ב'טורטה' לשמה של העוגה אנחנו חבים לווינאים.

אבל יש הבדל בין הטורטה לעוגת ספוג, עוגת ספוג קלאסית היא לרוב גם בדיוק מה שיוצא כאשר מקפידים פחות על הקצפה, נכשלים בבחישת יתר, מכניסים כמות גדולה יותר של קמח, מוסיפים שומנים ומכניסים לתנור חם מדי. בעוד ש'טורטה' מבוססת על קצף ביצים ומעט קמח ולכן מרקמה ספוגי אך אוורירי. עם השנים נוצרו שתי מסורות של טורט, או עוגת ספוג אם תרצו, האחת אוורירית וגבוהה והאחרת נמוכה, לחה ודחוסה יותר, כמו האנגלית, הספרדית, האיטלקית והטורקית.

הפעם יצאה לנו עוגה דחוסה יותר ובמבחן הטעימה היא זכתה להצלחה מסחררת. אבל אני, אני התיישבתי עם כוס קפה וחשבתי על דורות הנשים במשפחה שלי, שמצאו את עצמן מתישהו בדיוק כך ולא חשבו בכלל על המסורת שנמצאת ממש על קצה המזלג שלפניהן, הן רק נהנו מרגע השקט שלרגע הגיע.

החומרים במתכון שמיד תראו מיועדים לשתי תבניות אינגליש קייק, אבל לגמרי אפשר להסתפק בתבנית אחת ופשוט להוריד בחצי את הכמויות.

 עברו לתצוגת גלריההתיישבתי עם כוס קפה וחשבתי על דורות הנשים במשפחה צילום: לימור לניאדו תירו**טורט שני צבעים**

**המצרכים:**

**לעוגה (תבנית 26 או 2 תבניות אינגליש קייק):**

6 ביצים

כוס סוכר

35 גרם חמאה מומסת

2 כפות מיץ לימון

1 כפית גרידת לימון (לא חובה)

1 כף תמצית וניל

1 כוס קמח מעורב עם כפית שטוחה של אבקת אפייה (אפשר גם חצי כוס קמח וחצי כוס אגוזים טחונים דק)

**לקרם:**

50 גרם חמאה

4 כפות קקאו

3 כפות סוכר

3 כפות מים

**איך מכינים:**

לחמם תנור ל- °175

מכניסים לקערת מערבל 6 חלבונים ומתחילים להקציף. כשמתחיל להתקבל קצף להוסיף סוכר באופן מדורג של פעמיים-שלוש – עד לקבלת קצף יציב, נפוח ומבריק.

לערבב יחד את החמאה המומסת (אחרי שהתקררה), החלמונים, מיץ הלימון, גרידת הלימון והוניל ולהקציף לתוך הקצף. להוסיף את הקמח בפעמיים-שלוש ולערבב רק עד שנטמע ולא יותר. במקרה של טורט בחישות יתר פוגמת באווריריות העוגה.

לחמם על אש קטנה את מצרכי הקרם תוך כדי ערבוב עד לקבלת קרם חלק.

לשפוך מעל העוגה ובעזרת לקקן לצייר שמיניות לערבוב לא מלא של הקרם בעוגה.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)