---
date: 2022-06-30 12:07:00+03:00
description: ???
source: https://www.haaretz.co.il/food/cookingwithkids/2022-06-30/ty-article/00000181-ae30-d786-a1a7-ff37755e0000
tags: בישול
title: מתכוני קוקטיילים קפואים לימים רותחים
---

זה לא טור מתכונים שיווקי, אז את מילות האהבה לבלנדר ששינה את חיי אחסוך לכם, אבל בלנדר זה יופי של דבר, בעיקר אם הוא חזק ומתמודד טוב עם קרח. איכשהו הקיץ עוד לא מכה בנו במלוא עוזו, אבל אפילו המזגן לא ממש מצנן את האווירה במטבח, בעיקר כשמפעילים תנור. אצלנו, לפחות, אין לחמוק מזה.

נכון, אפשר לשתות כוס מים, [ערק](/food/cocktails/2020-04-02/ty-article/0000017f-df2a-d3a5-af7f-ffae34b10000) (אוזו, פסטיס או סמבוקה – בחירה שלכם) או [מרטיני](/food/drinks/2014-06-19/ty-article/0000017f-db9f-df62-a9ff-dfdf85a40000) עם קרח, אבל אפשר גם להכין משקאות אלכוהוליים סטייל גרניטה, ברד אלכוהולי אם תרצו, זה לפחות התחביב החדש שלי. הם מושלמים לעבודה במטבח או לערבי קיץ חמימים, עם אורחים ובלעדיהם.

אם יש ילדים בבית וגם הם רוצים (גם אם זה בעיקר את הכוס והסטייל), מתחילים עם ברד (אפשר את אחד [מהמתכונים שהצענו בעבר](/food/cookingwithkids/2019-07-11/ty-article/0000017f-f896-d044-adff-fbffd1500000) ואפשר גם להכניס לבלנדר 40 מ"ל תרכיז מיץ, ½ כוס סודה ו-7 קוביות קרח), עכשיו אפשר להמשיך עם מה שטעים באמת.

מתעכבת רק על דבר אחד כי בקוקטיילים יש חשיבות לדיוק (אז הנה עוד טיפ: כוסות מדידה) – קוביות הקרח. ובכן, אני משתמשת בקוביות קרח בגודל של 2X1.5 ס"מ, שזה בערך 17 מ"ל מים במקור כל אחת וכן, מדדתי.

יש המון דרכים להכין משקאות, כל המתכונים הבאים נוסו בהצלחה ועוקבים אחרי שלושה עקרונות בלבד: קלים להכנה, קפואים וטעימים.

**מרגריטה (2 כוסות)**

 עברו לתצוגת גלריהמרגריטה מנגוצילום: קרן הבר**מה?**

150 גרם סורבה פרי איכותי (מנגו, פסיפלורה, תות, לימון, לימונענע וכיוצא באלה)

8 קוביות קרח

¾ כוס (180 מ"ל) טקילה

**איך?**

שמים את כל הרכיבים בקערת בלנדר ובהתאם מרסקים, טוחנים או בפולסים קודם או בלי, עד שמגיעים למרקם של גרניטה (כ-15 שניות), מחלקים לשתי כוסות – לא באמת צריך לקשט, זו טרחה מיותרת להפליא (עקרונית טובלים את שפת הכוס במים ואז בצלוחית עם מלח, אבל לחלוטין לא חייב).

**אפרול שפריץ (2 כוסות)**

 עברו לתצוגת גלריהאפרול שפריץצילום: קרן הבר**מה?**

100 מ"ל אפרול (אם אין בהחלט אפשר להחליף בקמפרי ויש שיגידו שזה טעים יותר)

150 מ"ל פרוסקו

8 קוביות קרח כתושות (לא חובה, אפשר גם קוביות שלמות)

סודה (בערך ¾ כוס, 200 מ"ל אבל תלוי בגודל הכוסות)

**איך?**

כותשים את הקרח, או שמכניסים את הקוביות לכוס, מוסיפים לכל כוס חצי מכמות האפרול והפרוסקו ומוזגים סודה למילוי הכוס. אפשר להוסיף פרוסת תפוז או ליים.

**ליימטיני גרניטה (2 כוסות)**

 עברו לתצוגת גלריהליימטיני גרניטהצילום: קרן הבר**מה?**

120 מ"ל וודקה

2 כפות תרכיז לימונדה קפואה, או 2 כדורי סורבה לימון

2 כפיות (10 מ"ל) מיץ ליים

8 קוביות קרח

**איך?**

שמים את כל המרכיבים בבלנדר וטוחנים בהתאם לבלנדר – טחינה מלאה או התחלה בפולסים קודם, עד שמגיעים למרקם של גרניטה (כ-15 שניות), מחלקים לשתי כוסות ושותים.

לחצו על הפעמון לעדכונים בנושא:
------------------------------

* [מתכונים](/ty-tag/00000181-22fc-de27-a1bd-2bfe56d90000)