---
date: 2017-02-02 07:45:00+02:00
description: ???
source: https://www.haaretz.co.il/food/cookingwithkids/2017-02-02/ty-article/0000017f-f8ec-d044-adff-fbfde32d0000
tags: בישול
title: מצאנו את המתכון המוצלח לעוגת שוקולד ללא קמח
---

המרכזית ואני נוסעות במכונית אחרי שיעור כינור. באמצע הכיכר, בלי שום אזהרה מוקדמת וללא קשר לשיחה, היא פתאום אומרת: "זה יום מצוין לעוגת שוקולד". לפעמים אני לא נופלת לטעויות של טירונים ומגלה ששלוש עשרה וחצי שנות הכשרתי כהורה לא היו לשווא. לכן, הפעם חייכתי והמשכתי את השיחה מהמקום בו נקטעה. אבל יש רגעים בחיים שאת יודעת שכל התנגדות מיותרת, אצלי זה קורה בכל פעם שהמרכזית נחושה בדעתה לעשות משהו.

כשנכנסנו הביתה, היא כבר היתה מוכנה ולא נתנה לי להתחמק או להסתתר מאחורי הווירוס האימתני שהיה הנמסיס שלי בשבועיים האחרונים. "אז אני אכין עוגה", היא הצהירה בהחלטיות. "אז אולי עוגה שעוד לא אפינו?" שאלתי מתוך תקווה למנף את הסיפור לטובת הבלוג. "רק אם יש לך רעיון ממש טוב".

היה לי – עוגת שוקולד ללא קמח. "זה אומר שזה גם יותר בריא?", היא שאלה בתקווה שיש כאן פתח ליותר מפרוסת עוגה ליום. "לא, זה רק אומר שזה נטול גלוטן," חסמתי את השור בדישו. "יש סוכר, ושוקולד וביצים, בריא זה לא". "אבל שוקולד מריר עם אחוזי קקאו גבוהים זה סופר-פוד", המשיכה האוצר שכבר הבנתי ממי קיבלה את עקשנותה ואין לי את מי להאשים. "עדיין", המשכתי להחזיק את החומה. "נו טוב," היא נכנעה, "אז לפחות תהיה לי עוגה להביא לחוג ביומולדת, כדי שגם מי שאלרגי לגלוטן יוכל לאכול", אמרה הילדונת. 

היא ניגשה למלאכה, אני הכנתי קפה ורק סייעתי מהצד. בינתיים היא הפרידה ביצים, ערבבה והוסיפה ורק את השוקולד היה לה קשה לגרד. אז התערבתי. אפשר בקלות לקצץ את השוקולד על להב הפומפייה העבה של מעבד המזון ואז העוגה יוצאת שוקולדית לגמרי. אנחנו הלכנו על קיצוץ ידני ואז העוגה יוצאת קצת כמו עוגת נטיפי שוקולד – עניין של החלטה, הטעם נפלא בכל מקרה, אבל ניתן לכם לשפוט. אצלנו נאמר על העוגה הזאת שהיא "יותר מאלוהית", אבל הי, אנחנו גם אתאיסטים.

**עוגת שוקולד ללא קמח**

**החומרים:**

150 גרם סוכר חום

225 גרם חמאה (עובד מצוין גם עם שמן קוקוס)

5 ביצים

200 גרם שוקולד מריר חתוך/ מגורד/ מרוסק/ טחון גס

200 גרם שקדים טחונים

2 וחצי כפות אבקת סוכר

כף תמצית וניל

**לציפוי:**

**קרם גנאש:**

100 גרם שוקולד מריר

100 מ"ל שמנת מתוקה

מחממים יחד בבאן מרי (כלומר בקערה מעל אדים של מים חמים בסיר) עד לקבלת גנאש חלק ומבריק – להוריד מהאש ולצפות את העוגה.

**או**

**קרם שנטילי (בסך הכל קצפת עם וניל):**

250 מ"ל שמנת להקצפה

1/2 כפית תמצית וניל

1.5 כפות אבקת סוכר

מקציפים יחד לקבלת קצפת וניל ולהגיש לצד העוגה.

**איך מכינים?**

מחממים תנור ל- °150

משמנים תבנית אפיה 26 או תבנית מרובעת בגודל זהה

מכניסים את החמאה (או שמן הקוקוס) והסוכר לקערה גדולה ומערבבים עש שהתערובת אחידה.

מפרידים את הביצים, את החלבונים לקערת המיקסר והחלמונים לקערית נפרדת.

מכניסים את החלמונים אחד אחד לתערובת הסוכר והחמאה ומערבבים בכל פעם עד שהחלמון נטמע, מוסיפים את הווניל ובוחשים. מוסיפים את השקדים והשוקולד ב 2-3 פעמים עד לקבלת תערובת אחידה.

מקציפים את החלבונים ומוסיפים את אבקת הסוכר עש שמתקבל קצף מוצק.

מקפלים את הקצף בזהירות לתערובת השוקולד ומערבבים מעט עד שלא נשארים יותר פסי קצף לבנבנים. יוצקים לתבנית ומכניסים לתנור לשעה בערך. מקררים את העוגה ורק אז מחלצים אותה מהתבנית (שלב שדורש הרבה מאוד איפוק).

אפשר לצפות אותה בגנאש (אפשר גם להוסיף כדור גלידה) או להגיש לצד קרם שנטילי.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)
* [עוגות לפסח](/ty-tag/passover-cakes-0000017f-da28-d718-a5ff-faac12e50000)