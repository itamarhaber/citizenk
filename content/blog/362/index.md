---
date: 2019-06-20 17:44:00+03:00
description: ???
source: https://www.haaretz.co.il/food/cookingwithkids/2019-06-20/ty-article/0000017f-f8f8-d2d5-a9ff-f8fcfce30000
tags: בישול
title: 'חצילים ומוצרלה: היטוגנו שניים בלתי אם נועדו?'
---

להגנתי ייאמר שהיה שם חציל ואמא שלי אמרה שהיא קופצת לבקר וזה יצא שעת צהריים וכל מה שיכולתי לחשוב עליו זה כמה טעים יהיה לטגן את החציל עם מוצרלה, להגיש עם סלט ירקות והופה- ארוחה קלילה ולא מחייבת וזה בדיוק מה שהיה וגם טעים.

כשהייתי קטנה אמא שלי היתה מכינה חצילים מטוגנים (בלי הקליפה ובבלילה פשוטה של ביצים וקמח) וזה היה פחות או יותר אחד המאכלים האהובים עליי עלי אדמות. אני לא זוכרת את עצמי אומרת אי פעם לא לחציל ואת חיבתי אליו אפשר לגלות לאורך הטורים. לצערי לא ממש הצלחתי להעביר את האהבה לחציל לצאצאים, מצד שני תופס כאן הכלל הידוע שהורים נהנים יותר (אין כלל כזה אבל במקרה שלנו הוא עובד על חצילים).

עם חצילים צריך לעבוד בעדינות והם אהבים סביבה נקייה. אני אוהבת לייבש אותם בשמש בטריק שלימדה אותי יווניה זקנה באי יווני (לכאורה) שכוח אל, אפשר גם להשרות אותם במי מלח. אני משאירה את הקליפה אבל זו לא חובה, אפשר בהחלט לקלף, בטח אם אופים בתנור. אמרתי אופים בתנור? כי זו גם אופציה (אחרי שמכינים את החצילים פשוט מכניסים לתנור שחומם מראש ל-180 מעלות בתבנית עם נייר אפייה מעט משומן, אופים כ-20 דקות צד אחד ורבע שעה צד שני וזהו. ארוחה קלה וטעימה או מנה ראשונה מוצלחת – אתם תחליטו. מתכון?

**פרוסות חצילים ומוצרלה מטוגנות (כ-10 יחידות)**

 עברו לתצוגת גלריהצילום: קרן הבר **מה?**

1 חציל (כ- 550 גרם)

2 כדורי מוצרלה (כ-200 גרם)

3 כפות (30 גרם) קמח לבן

2 ביצים גדולות

1 כף מים קרים

כוס (125 גרם) פירורי גריסיני (או לחם)

מלח

שמן צמחי

**לרוטב:**

3 עגבניות בשלות

2 כפות שמן זית

בזיליקום

מלח

פלפל

**איך?**

 עברו לתצוגת גלריהצילום: קרן הבר שוטפים את החציל היטב, מנגבים בעזרת נייר סופג ומניחים אותו על קרש חיתוך נקי. קוטמים את שני קצותיו ופורסים לפרוסות בעובי של כחצי סנטימטר.

מניחים את פרוסות החצילים על משטח וממליחים כל פרוסה מניחים את המשטח בשמש ומניחים לחצילים להגיר את הנוזל המריר לפחות שעה וחצי. אני מנגבת בעזרת נייר סופג אחרי 45 דקות וממליחה שוב לעוד 45 דקות. סופגים את החצילים היטב בעזרת נייר סופג וממליחים מעט.

חותכים את כדורי המוצרלה לפרוסות של כחצי סנטימטר כל אחת.

על צלחת נקייה ויבשה מפזרים את הקמח.

בקערה בינונית טורפים את הביצים עם כף מים.

על צלחת יבשה נוספת מפזרים את פירורי הגריסיני.

מניחים על פרוסת חציל פרוסת מוצרלה ומעליה עוד פרוסת חציל.

טובלים בקמח, מנערים מעודפי הקמח וטובלים בביצים הטרופות.

מנערים מעודפי הביצה וטובלים בפרורים מכל הצדדים מהדקים מעט.

כך עושים עם כל החצילים והמוצרלה.

מוזגים שמן צמחי למחבת גדולה ומחממים על להבת כיריים גדולה.

כאשר השמן חם מכניסים את פרוסות החצילים והמוצרלה המצופות, אחרי כשתי דקות מנמיכים את גובה הלהבה. כאשר החצילים משחימים מצד אחד הופכים לצד השני ומטגנים עד להשחמה.

מחלצים מהמחבת ומעבירים את החצילים לנייר סופג.

אפשר להגיש ככה או עם רוטב עגבניות בצד, אצלנו לא הספקתי להביא לשולחן והם כבר נחטפו (פעמיים – לכן אין תמונות עם רוטב), אבל הייתי מכינה רוטב קר: מקלפים את העגבניות, קוצצים ומכניסים למעבד מזון. מתבלים במלח, פלפל ובזיליקום (בערך כפית של בזיליקום מיובש). מתחילים לעבד בפולסים תוך זרזוף שמן זית מעל.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)