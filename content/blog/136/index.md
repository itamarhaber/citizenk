---
date: 2021-04-08 09:06:00+03:00
description: ???
source: https://www.haaretz.co.il/blogs/karenhaber/2021-04-08/ty-article/0000017f-f8fc-d044-adff-fbfd140b0000
tags: דעות
title: 'ביום השואה הזה נאמר: כהנא ניצח'
---

ב-1984 כשהרב מאיר כהנא רץ לכנסת עם תכניות לטיהורה האתני של ישראל מערבים, מרבית הארץ געשה "עד כאן, הפשיזם לא יעבור". כהנא כל-כך כעס שאפילו איים שיעלים את גבעתיים כשיעלה לשלטון. הרי מן המפורסמות שמי שמטהר מדינה מאזרחים, לא ממש משנה לו אם הם ערבים או רק "שמאלנים בוגדים", מושג שגם הוא, יש מי שזוכר גם היום, יצא מבית מדרשו של כהנא.

37 שנים אחרי ועזרת כהנא בכנסת ה-24 מתרחבת עם ממשיכי דרכו: איתמר בן גביר, בצלאל סמוטריץ', אורית סטרוק, אבי מעוז, שמחה רוטמן ומיכל וולדיגר, שחברו יחד תחת מצע שכולו שנאה, אפליה, הסתה וגזענות עטוף בצלופן להקלה על הבליעה. משתפים איתם פעולה באופן מלא 46 חברי כנסת: הליכוד - 30, ש"ס - תשעה, ויהדות התורה - שבעה. יש להניח שגם 13 חברי הכנסת של ימינה ותקווה חדשה היו עושים זאת. עם חלקם הם כבר שיתפו פעולה. ובסך הכל, 65 חברי כנסת שגזענות מחליקה להם בגרון בקלות ולתפארת מדינת ישראל.

 עברו לתצוגת גלריההרב מאיר כהנא ב-1984צילום: דניאל רוזנבלום / סאחרי עשור של הסתה, שיסוע ופילוג, ועם רקע חוקים גזעניים כמו חוק יסוד: הלאום, הקריאה של כהנא "שמאלנים בוגדים" היא כיום סיסמה שגם הליכוד נושא בגאווה. מה שהיה בגדר "לא יקום ולא יהיה" הוא בגדר "קם וישנו". וה"קם וישנו" הזה קם להרוג את ישראל שיכולה להיות כאן. בישראל הזו, של כהנא, יש מקום רק ליהודים שומרי מצוות. אין מקום לערבים, אין מקום לשמאלנים, אין מקום לחילונים. ישראל, שהוקמה בעיקר באמצעות כוחות חילוניים, מאוימת על-ידי כוחות דתיים שקמים עליה לכלותה. כי בעוד שבישראל החילונית והדמוקרטית יש מקום לכל האזרחים, בישראל האחרת אין - היא יהודית.

האדישות שבה מתקבלות דעות כמו של כהנא מעוררת צמרמורת בכל יום. לא צריך בשביל זה את יום השואה. העובדה ששנאה, אפליה, אי שוויון ועליונות יהודית קיימות, וידן על העליונה, צריכה לעורר בנו אימה. כשהיא תנצח סופית, כבר לא יהיה לא מקף ולא דמוקרטיה. המוכנות לקבל לאומנות, גזענות ושנאה מאיימת על כל מה שהמדינה הזו היתה אמורה לשקף. במקום זה, משקפת טרגדיה ידועה מראש שבה הקורבן הפך תוקפן ונשאר הקורבן בעיני עצמו. הציוץ של יו"ר הציונות הדתית, בצלאל סמוטריץ', אתמול (רביעי) שבו מבטיח כי ידאג לכך שלא יישאר פה שום ערבי שלא מכיר בעובדה שארץ ישראל שייכת לעם ישראל, נשמע בשינויים קלים ובגרמנית כמו "גרמניה לגרמנים". אבל אסור להשוות או לדבר על תהליכים, חלילה.

יום השואה. 76 שנים של זיכרון. אך הזיכרון הזה, במקום שיהפוך ללקח ברור לפיו שנאה וגזענות מובילים אומות לאפלה, הפך ללפיד של חושך שמוביל חלקים מאזרחי ישראל להאמין באמת ובתמים שזה בסדר "עליונות יהודית" ולגיטימי שאזרחים ערבים ירגישו אזרחים סוג ב'. אפשר לתרץ את הגזענות הזו שעוד תוביל אותנו לאתנוקרטיה ב"תוקפנות ערבית", "איום קיומי", "צורך בבית לאומי יהודי", "אנטישמיות", אבל זה לא משנה את העובדה שהבחירה לא להיות גזען אינה תלויה בהתנהגותו של אחר. זו בחירה אישית. לתרץ גזענות בהתנהגותו של אחר עדיין מותירה את הגזען - גזען.

לפני 80 שנה היו מספיק גרמנים שחשבו ש"גרמניה לגרמנים" זה אך צודק. הלקח שהיה צריך ללמוד מזה הוא שמדובר במדרון חלקלק. אנחנו הבנו משום מה שביהודית זה כנראה לגמרי הגיוני. "עם סגולה"? עם סגולה הוא עם חושב, פתוח, מכיל, רודף צדק, שוויון וזכויות אדם באשר הוא אדם. קנאות, טוהר הגזע ושנאה הם כל מה שהיינו צריכים לדחות בשאט נפש. איך הגענו עד הלום כבר לא משנה. השאלה היא מה הלאה. והתשובה טמונה בחשבון נפש לאומי שסופו בהוקעת כל מופע של גזענות, אפליה ואי צדק. לא כי האחר הוא כזה או אחר, אלא כי שישה מיליון יהודים נרצחו בגלל שגזענות, אפליה, אי צדק ושתיקה הכשירו זאת.