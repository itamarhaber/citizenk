---
date: 2020-03-01 09:01:00+02:00
description: ???
source: https://www.haaretz.co.il/blogs/karenhaber/2020-03-01/ty-article/0000017f-f89b-ddde-abff-fcff4da40000
tags: דעות
title: נתניהו וסיפורי אלף לילה ולילה
---

לו הייתם מגיעים מכוכב אחר וצופים בקמפיין הליכוד, הייתם מקבלים את הרושם שמטרתה היא לקחת את השלטון מזרועותיה של אליטה תמנונית רבת כוח, ושבנימין נתניהו הוא נציגם האותנטי של "המדוכאים" בדרך לשינוי המיוחל. מה רבה בוודאי היתה ההפתעה כשהייתם מגלים שנתניהו, הוא ולא אחר, מכהן כראש הממשלה כבר 11 שנה ברצף. 

הקמפיין של הליכוד מתכתב מצוין עם מה שעושה ראש הממשלה כבר יותר מעשור - הוא מייצר מציאות אלטרנטיבית מלהיבה יותר מהחיים עצמם. ונתניהו, כמו שחרזאדה, כלתו של הסולטאן מ"סיפורי אלף לילה ולילה", שסיפרה לו כל מיני מעשיות כדי לדחות את הוצאתה להורג, עסוק במיני פנטזיות שאינן מחוברות למציאות כדי למנוע פרידתו מכס השלטון. 

במשימתו זו, נתניהו כלל לא מבקש מהציבור להאמין ביכולתו להביא שינוי, אלא להאמין בו כאיש שנועד לגאול את ישראל מייסוריה ואליטותיה. הוא לא עשה זאת 11 שנה ולא יתחיל בכך עכשיו. האשכנזי הזחוח מקיסריה אינו רואה ממטר את ישראל הראשונה, השנייה או השלישית, אבל עסוק בלספר סיפורים. נתניהו יילחם להורדת מחירי הדיור - ספרו לי מה עשה בדיוק בעניין מאז 2009. נתניהו יפעל לצמצום פערים חברתיים - אם לא עשה זאת עד כה, הוא לא יעשה זאת גם בקדנציה נוספת. נתניהו יחזק את מערכת הבריאות - זו שקרסה בתקופתו או אחת אחרת? 

וכך זה נמשך: נתניהו יפתור את בעיות התחבורה - אם כך, למה לא טיפל בהן עד היום? נתניהו יטפל ביוצאי אתיופיה - זאת אומרת, חוץ מלהשתמש בהם כנציבים בקמפיין? נתניהו ידאג לחברה הערבית - ולכן הוא משחיר את מנהיגיה, מעביר את חוק הלאום, מכניס את סעיף העברת המשולש ל"[עסקת המאה](/news/politics/EXT-INTERACTIVE-1.8471744)", מפלה אותם לרעה הלכה למעשה ולא מפסיק להסית נגדם. 

נתניהו יפעל לחיזוק הדמוקרטיה - איך מי שהפך כל מי שלא תומך בו לבוגד תורם בדיוק לכך? נתניהו מחזק את מעמדה של ישראל בעולם - כלומר, בעיקר עם אפריקה ומדינות עולם שלישי אחרות שישראל מוכרת להן נשק. עם המפלגה הדמוקרטית בארה"ב הוא הרי דירדר את היחסים לשפל המדרגה ובמערב אירופה כבר מזמן לא סופרים אותו ואותנו. בפולין או בהונגריה הלא ליברליות - דווקא כן. 

נתניהו "חזק" מול חמאס - הסבבים ברצועת עזה דווקא מעידים הפוך ובזמן שראש הממשלה עצמו דואג להזרמת כספים מקטאר לחמאס. נתניהו ישמור על שלטון החוק - בינתיים הוא בעיקר מפמפם פנטזיה על כך שמערכות החוק קמו עליו לכלותו. נתניהו הוא קורבן חסר הגנה במשל קפקאי - בפועל הוא האיש החזק במדינה, שלחץ מיליארדרים כדי לקבל "מתנות", שנשא ונתן על הטיית הסיקור בתקשורת לטובתו. 

המציאות היא הקמפיין הכי יעיל נגד נתניהו. מחירי הדיור רק ממשיכים להאמיר, הפערים הכלכליים-חברתיים עמיקים, מערכת הבריאות בכי רע, בעיות התחבורה, ידועות לכולם, ההסתה לגזענות והפגיעה באמון הציבור ברשויות החוק ובשלטון החוק גם כן. המציאות היא גם [שב-17 במארס](/news/law/2020-02-18/ty-article/.premium/0000017f-e111-df7c-a5ff-e37be77c0000) יחל בבית המשפט המחוזי בירושלים משפטו של ראש הממשלה בגין עבירות שוחד, מרמה והפרת אמונים בשלוש פרשות שונות. 

11 שנות שלטון נתניהו מעידות יותר מכל דבר אחר שהוא לא טוב לישראל. ראש הממשלה משקר לציבור והאמת העצובה היא שחלק נכבד ממנו מוכן לסייע לו בתחזוקת השקר בקלפי. יום יבוא וישראל תשתחרר מ"תסמונת נתניהו". הבעיה היא שעם כל שבריר זמן שחולף נמשך הכרסום בחוסנה הדמוקרטי ומוארך פרק הזמן שיידרש להבראה. 

הבחירות מחר (שני) הן הזדמנות נוספת לשינוי כיוון. על הכף: נתניהו מחד, ישראל מאידך. למגיעים אל הקלפי אסור לפחד מהאיש המפוחד שעסוק באיומים. אנחנו מוכרחים להאמין שישראל חזקה וחשובה יותר משחרזאדה אחד.