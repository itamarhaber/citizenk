---
date: 2017-07-02 10:47:00+03:00
description: ???
source: https://www.haaretz.co.il/blogs/karenhaber/2017-07-02/ty-article/0000017f-f8fa-d47e-a37f-f9fec5020000
tags: דעות
title: מה רע בעוד קצת בית יהודי?
---

זה לא סוד שהבית היהודי שואפת להיות מפלגת שלטון, היא חותרת בנחרצות לכיוון הזה בלי להסתיר, ואם פעם לא היה לה סיכוי, היום כבר יש לה. מי שכושל לראות את זה הם פוליטיקאים ואנשי תקשורת שלוקים בקוצר רואי ואינם מבחינים בשינויים במערכת הפוליטית, בהעדפות הבוחרים ובדרך הנסללת משום ראייתם השמרנית והסטגנטית שאינה מקבלת את העובדה שהמערכת הפוליטית משתנה. 

לאורך שנותיה של ישראל, המערכת הפוליטית ידעה שינויים רבים ובכל זאת באופן מסורתי נהוג היה לראות בה מערכת רב מפלגתית המבוססת על שתי מפלגות ציר, מפלגות מאזניים ומפלגות שוליים. המפלגות הדתיות היו למפלגות המאזניים, המפלגות שבכוחן היה להכריע מי יקים קואליציה. המערכת הזאת כבר לא קיימת. הבית היהודי זיהתה את הפרצה וכמו שבנט אוהב להגיד "בחדשנות תייצר לך עתיד", היא אינה מסתפקת במיצובה כמפלגת מאזניים אלא שואפת להפוך למפלגת שלטון. נשמע מופרך? מזל שלא נצטרך לעבור יותר מדי מערכות בחירות כדי לראות את זה קורה ולהיות מופתעים.

אפשר לתלות את השאיפה הזו בשאפתנותו של בנט שאינה יודעת גבול, אבל היא אינה רק פרי פעילותו של בנט, היא בהחלט גם פרי פעילותו והחלטותיו של ראש הממשלה נתניהו ובעיקר הרכבת הקואליציה וחלוקת התיקים אחרי הבחירות האחרונות. בקואליציית הימין הנוכחית, הצליח נתניהו לאגף את עצמו מימין, בעוד הוא כראש ממשלה נאלץ לפעמים להיות ממלכתי ומרכזי יותר מאשר שותפיו, זה לא מביא לו בוחרים מהמרכז ולוקח ממנו בוחרים מהימין. אם בבחירות הקודמות הוא הצליח לגנוב קולות מהבית היהודי, הוא לא יוכל לעשות את זה בבחירות הבאות. בנט לא ישתף פעולה, האיבה בין השניים, שמחויבים כרגע לשתף פעולה, לא שוככת, להפך.

 עברו לתצוגת גלריה אם בבחירות הקודמות נתניהו הצליח לגנוב קולות מהבית היהודי, הוא לא יוכל לעשות את זה בבחירות הבאותצילום: מוטי מילרודמחד יש להסתכל על המערכת מלמעלה ומאידך להרחיב את נקודת המבט על הבית היהודי שיוצאת ממקומה הנישתי. תיק החינוך ותיק המשפטים מאפשרים לבית היהודי לייצר מצב בשטח ולהביא לשינוי בהתאם לאג'נדה שלהם בשני תחומים חיוניים. הראשון, מערכת החינוך, זו האמונה על ייצור אזרחי העתיד שלתוכה מפומפמות לאומיות ודתיות בהיקפים שלא היו מעולם ושני, מערכת המשפט, זו שאמורה לפקח גם על המערכת הפוליטית, שכרגע נתונה תחת מסע הפחדות ושינויים פרסונליים. כל אלה אינם נעלמים ממצביעי הימין, שרואים בבנט ושקד את הפוטנציאל של כל מה שנתניהו הבטיח ולא השכיל לקיים עבור מצביעיו.

הבית היהודי תוקפת את נתניהו מימין בתוך שולחן הממשלה, מה שנראה בתחילת שיתוף הפעולה ביניהם כעקיצות ילדותיות של בנט שהפכו את נתניהו למבוגר האחראי באופן יחסי, יתגלו במערכות המאוחרות כאקדח מעשן. הגאונות הפוליטית שיוחסה לנתניהו כהתה עם השנים והוא לא מבחין באיומים הבאים עליו מהימין הדתי-לאומי ומי שישלם את המחיר תהיה מדינת ישראל שבראשה עוד עלולה לעמוד מפלגת ימין דתית. ולא זה לא חזון העצמות היבשות, זה חזון בלהות יהודי-משיחי-לאומני שלא ייטיב עם ישראל.

לבנט יש זמן, הוא צעיר והוא מלא בתוכניות כרימון. בינתיים הוא עושה כל מיני ניסויים קטנים, כמו אלי אוחנה, שעולים לו במחיר בתוך מצביעיו המסורתיים, אבל בסופו של דבר לציבור שלו אין מפלגה אחרת לבחור בה. החברה הישראלית לא מתורגלת במחשבה שלמפלגה דתית יש שאיפות כאלה ולכן אין תשובה הולמת לבנט, לא מתוך הקואליציה ולא מתוך האופוזיציה ומיטיבי הראות יכולים לראות את הדרך שבנט סולל בשקט, אבל לא בסתר.

יש לבנט בעיות בתוך המפלגה. האיחוד הלאומי נותן לו הרבה כוח מחד אבל מאידך חברי האיחוד הלאומי הם גם סוג רסיס בישבן, אי אפשר להתעלם מהם ובנט רוצה אותם אך הם גם לא ממש כפופים לו ובטח לא לרצון שלו שיתאחדו עם הבית הלאומי וישתתפו בפריימריז כמו כל שאר חברי המפלגה. הנקודה הזו קצת בעייתית לבנט כי מחד פירוד מאנשי האיחוד הלאומי מרחיק אותו ומאידך איחוד הוא לא ממש בתנאים שבנט רוצה. כיו"ר בעל סמכויות נרחבות הבחירה אינה פשוטה והיא בהחלט מאטה את הקצב של בנט.

 עברו לתצוגת גלריההחיבור של שלדון "אין דמוקרטיה בתנ"ך" אדלסון לבנט הוא הרבה יותר טבעי מאשר לנתניהוצילום: מוטי מילרודמצד שני כוחו של בנט במישור הלאומי גדל, נתניהו מזגזג ועמום, מולו עומד בנט בעל הפריביליגיה – הוא לא ראש ממשלה, הוא יכול להגיד את מה שנתניהו לא יכול ובעיקר להצביע על "המלך" במערומיו. לזה יש להוסיף את "אלמנט אדלסון". הקרע בין אדלסון לנתניהו לא נעלם מהעין. יש להניח שאדלסון לא יסיר את חסותו מראש הממשלה, אלא לאט-לאט ייסוג מהתמיכה ויתחיל לפזר את תמיכתו גם לכיוונים אחרים. החיבור של שלדון "אין דמוקרטיה בתנ"ך" אדלסון לבנט הוא הרבה יותר טבעי מאשר לנתניהו.

ההתרחשויות האחרונות ב"ישראל היום", שמתנער לאט ממיצובו כשופרו של נתניהו ומנסה לייצב עצמו כעיתון בעל עמדות אידיאולוגיות ימין-מרכז, מעידות יותר מאלף מילים על השינוי. בשבועיים האחרונים משתרבבות לעמודים הראשונים יותר ידיעות הקשורות לבית היהודי ובעיקר לבנט ושקד ואילו נתניהו ורעייתו, שזכתה לסיקור נרחב, מסוקרים פחות. תוסיפו לזה את פרשת 2000, מוכנותו לכאורה של נתניהו לספסר ב"ישראל היום" והזלזול המשתמע של נתניהו ב"ביביתון", עדות שלדון ומרים אדלסון במשטרה, ייצוג התאגיד ע"י עוד אביגדור (דורי) קלגסבלד ותקבלו תמונה רחבה יותר. עוד יותר רחבה אם נזכור שכוחו של ישראל היום אינו רק בפרסומים לטובת נתניהו, אלא גם בבחירות של מה לא לפרסם.

בתוך מערכת שלא מתורגלת לראות מפלגה דתית כבעלת פוטנציאל לשלטון אף אחד לא מדבר על מה שקורה בבית היהודי וחבל. המערכת הפוליטית משתנה ואם נסתכל כמה שנים קדימה, בהנחה שתהליך ההקצנה הימנית והדתית רק ילך ויגבר, הפוטנציאל של בנט והבית היהודי רק גדל. בנט מנסה לטשטש את המיקוד היהודי ומנסה לפנות ליהדות המסורתית-לייט שהיא גם ימנית ופה יש לו פוטנציאל כוח אדיר. כל זה קורה במשמרת של נתניהו והוא אחראי על זה לא פחות. זו כבר לא רק שחיתות שלטונית לכאורה, זו ניתוב ישראל לעבר ימין-דתי או כמו ששקד קוראת לזה "מסילות". במסילות תעשה לך ממשלה ואת המחיר תשלם ישראל בדרכה להיות תיאוקרטיה לייט, כי "מה רע בעוד קצת יהדות?"