---
date: 2017-11-30 13:50:00+02:00
description: ???
source: https://www.haaretz.co.il/blogs/karenhaber/2017-11-30/ty-article/0000017f-f8ba-d460-afff-fbfe876b0000
tags: דעות
title: 'שם הקוד: ארגוני הדה-לגיטימציה'
---

ביום רביעי (29.11) התקיים בכל זאת הכנס של [האגודה לזכויות האזרח](https://www.facebook.com/ACRI.hebrew/) בנושא זכויות עובדים, שנועד להכנה למורים לפעילויות לרגל [שבוע זכויות האדם](https://www.acri.org.il/he/41404), ו[בוטל על ידי שר החינוך](/news/education/2017-11-28/ty-article/.premium/0000017f-dbdf-d3ff-a7ff-fbffcac40000). הסיבה לביטול נעוצה לדברי בנט במידע שהובא לידיעתו, אלא שמה שהובא לידיעתו, ולא נבדק, הובא בחסות אינטרסים של ארגון שלקח על עצמו לפגוע בכל ארגון אזרחי וחברתי משמאל. ה"מידע" מסתכם בטענה שהאגודה היא "ארגון קיצוני שמגן על מחבלים ויוצר דה לגיטימציה". 

נשמע הגיוני כל עוד לא בוחנים את הנושא, אלא שבדיקה קצרה מעלה שהאגודה בכלל לא מייצגת שום מחבל בהליך פלילי, אלא רק בנוגע לתנאי מאסר, שלילת אזרחות וזכויות האסיר. הסיבה לכך ברורה: ישראל כולאת מחבלים, ולכן מתעורר עניין טכני שנקרא תנאי מאסר. אגב, הם חלים על כל אסיר, אפילו על רוצחי ראש ממשלה. מי שמאמין שלמחבלים כלואים לא מגיעות זכויות חושב מהבטן, אך זה לא יכול להיות דפוס הפעולה של המערכת. ממש כמו ב[פרשת אלאור אזריה](/news/law/2017-08-09/ty-article/0000017f-db6a-db5a-a57f-db6a98940000) – משנוטרל המחבל, ההרגשה שמגיע לו למות כבר לא רלוונטית מהטעם הפשוט – הוא חי. 

במשרד החינוך הבהירו שאם יימצא שהדברים נכונים שיתוף הפעולה, בן 40 השנים, עם האגודה ייפסק לצמיתות. מכאן ניתן ללמוד שהדברים עוד לא נמצאו כנכונים ובכל זאת ננקט צעד ענישה, בגדר קודם נשחיר אחר כך נבדוק – ללמדנו על תהליכי קבלת החלטות ושיקול דעת ענייני, ממש דוגמא ומופת לתלמידי ישראל. 

אבל גם כשיתברר שאין דברים בגו והכל בגדר סילוף דמגוגי, אין זה משנה כי הנזק כבר נעשה. ככל הנראה הטיעון "בגדר חף מפשע כל עוד לא הוכחה אשמתו" אינו תקף כשזה מגיע לארגוני החברה האזרחית או ארגוני זכויות אדם, הם אשמים ממילא כי הם בשמאל, או לפחות נתפסים ככאלה ולזה נתן בנט יד ולא בפעם הראשונה. 

כשר חינוך בנט וודאי צריך לדעת עד כמה חשובות פעולת הארגונים החברתיים והשתתפות אזרחית פעילה, גם כמדד מהותי לרמת הדמוקרטיה. לכן, כדי לפסול ארגון חברתי יש צורך בעילה שמחזיקה מים, שיש מאחוריה אמת. רק שהחיפוש אחר האמת אינו מניע את בנט, זו הפעלה אוטומטית עת מופעל שם הקוד: "ארגוני הדה-לגיטימציה". שכל משמעותו היא השחרה אוטומטית של כל מה שמריח שמאל או זכויות אדם. 

עם הפעלת שם הקוד הגלגלים נכנסים לפעולה, אין צורך בנימוקים. זו רוח התקופה - כל מה שמריח מזכויות אדם, שמאל או התנגדות לכיבוש, הוא רע. אתמול אלה היו ערבים, היום אלה אנשי שמאל וארגונים חברתיים ומחר זו עלולה להיות קבוצה אחרת. יש מדורת שבט אחת, היא דולקת בעיר האבות והיא מחייבת את מי שרוצה להיות חלק לדבר בגוף ראשון רבים, להגיד שאין כיבוש, להאמין באלוהים ולהיות בטוחים שגם אם הדרך ארוכה אין צורך לפחד. כל מי שחושב אחרת מורחק כי הוא מקלקל את האחדות. 

אחדות, כידוע, לא מגיעה מתמימות דעים, אלא מהיכולת לקבל את העובדה שיש מי שחושב אחרת ממך ומקומו עדיין כאן. "ארגוני הדה-לגיטימציה" נתפסים ככאלה לא בגלל שזה נכון אלא משום שהם מפריעים ל"רוח העם". כל זכויות האדם האלה, או הדרישה להפסיק את הכיבוש, הרי כל אחד יודע שככה לא בונים סיפוח. מותר לא להסכים עם ארגון זה או אחר, אבל אי ההסכמה אין פירושה דה-לגיטימציה. כיפוף הדמוקרטיה למקסימום לא יחזיק מעמד, מתישהו היא תשבר. ביטול הכנס הוא רק עוד סדק. 

זו לא נורת אזהרה לאנשי מחנה השמאל שכבר מזמן רואים את הכתובת על הקיר, זו צריכה להיות נורת אזהרה לבנט. שר החינוך שגה שגיאה מרה כשמיהר להחליט בלי לשקול את העניין כראוי ובאופן אובייקטיבי. ההחלטה הזו מחזקת את ההקצנה, הפגיעה בדמוקרטיה, הפסילה של מחנה שלם על הבעת דעה לגיטימית. כדי לייצר שיח, כדי למנוע שיסוע, כדי למנוע ביקורת כמו זו על הקצנה לאומנית של השיח, בנט היה צריך להתנצל, אלא שכידוע, אחים לא מתנצלים וחבל.