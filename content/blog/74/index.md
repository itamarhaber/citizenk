---
date: 2021-10-05 16:24:00+03:00
description: ???
source: https://www.haaretz.co.il/family/homeschooling/2021-10-05/ty-article/.premium/0000017f-f896-d887-a7ff-f8f6eb450000
tags: חינוך
title: בין חיי המשפחה למשימות, למה שלא נעבוד מהבית?
---

כשהתחילה הקורונה, הבדיחה הביתית היתה שכל העולם עובר עכשיו לחיות כמו המשפחה שלנו, כלומר מהבית. עוד הרבה לפני פרוץ המגפה, כשהילדים עוד הלכו באופן סדיר למסגרות, הבית היה המקום המועדף עלינו. גם כשכל אחד ספון בחדרו, הוא עדיין חלק בלתי נפרד מההוויה המשפחתית כי יש תחושה שכולנו ביחד. 

בשבילי זה לא תמיד היה ככה. במשך תקופה ארוכה הבית שגדלתי בו לא היה המקום הבטוח עבורי, וברור לי שיש עוד רבים כמוני. זה שהילדים שלי אוהבים להיות בבית - זה לא מובן מאליו עבורי. אך במיוחד כעת, מרכוז מחדש של הבית הוא חשוב מול האתגרים שהמציאות החדשה מכתיבה לנו והיכולת למלא מספר תפקידים במקביל. 

העידן המודרני מביא אותנו למרדף תמידי אחר מקום המגורים המושלם עבורנו, ואנו מוכנים להשתעבד לכך כלכלית, אך מתרחקים מן המהות ולא ממש מנצלים את המשאב הזה כמו שראוי היה שננצל. השוק הישראלי מקדש עבודה על פני הורות, פנאי ומנוחה, וזה משפיע על הדינמיקה של החיים, על מערכות היחסים ואפילו על רמת הסטרס שאנו מצויים בה. 

החזרת המרכזיות של הבית לחיינו עונה על לא מעט צרכים שלנו כיום, כמו היכולת לג'נגל בין קריירה, הורות, טיפול בבית - ואפילו מציאת זמן לטיפוח ושדרוג עצמי. בנוסף, ובהתאם לדרישות התקופה, השהות בבית מצמצמת סיכון להדבקה, השימוש המועט בתחבורה מוריד את זיהום האוויר ומוזיל עלויות, והעבודה מהבית חוסכת זמן ומגבירה את מידת היצרנות של העובד. 

אם בעבר זה היה נשמע כמו מדע בדיוני, באה הקורונה והוכיחה שזה לגמרי אפשרי - לפחות בחלק מתחומי העיסוק. מעטות הפעמים שההיסטוריה מאפשרת סוג של חשיבה מחדש, ונוצרה לנו כעת הזדמנות לשינוי. זה כמובן תלוי במקום העבודה אך גם בדרישות שלנו מעצמנו ובאיזה מקום בחרנו להציב את התפקידים שאנו ממלאים, ביניהם ההורות. 

כאן - דיגיטלבלא מעט מקצועות, הטכנולוגיה מאפשרת עבודה משותפת מתוך חללים שונים, והעובדה הזו היא לא רק בעלת פוטנציאל לשנות את שוק העבודה, אלא את כל הדרך בה אנו מתייחסים לאורח החיים שלנו. השילוב בין עבודה מהבית למקום העבודה עצמו לא רק ישנה מהותית את האופן שבו אנו מצליחים לאזן בין כל התפקידים שבחרנו לעצמנו, אלא יקדם שוויון מגדרי בין בני זוג וגם בשוק העבודה. 

**מה אפשר לעשות כדי למקסם את יכולת העבודה מהבית?**

**לייצר פינת עבודה נוחה.** אידיאלית, כדי לעבוד מהבית היינו מצטיידים בחדר עבודה חסין רעשים. לצערנו, במציאות, זה לא עובד ככה. כך או כך הכנת פינה שהיא מקום העבודה בבית חשובה הן להרגשה הכללית והן ליצירת האבחנה בין מה שהוא עבודה ומה שהוא לא.

**להתאים את אופי העבודה כדי למצוא שגרה נוחה.** כדי לנהל נכון את לוח הזמנים כדאי להבין מה עובד עבורנו - יש מי שנוח לו להגדיר זמנים קבועים שהם נטו עבודה ויש מי שעבורו לעבוד לפי משימות עובד נכון יותר. אין כאן מתכון קסם, אבל רצוי לחשוב על כך ולבסס מסגרת קבועה.

**להצטייד בסבלנות:** שילוב של עבודה מהבית מצריך סבלנות והבנה כי יש כאן דפוס פעילות חדש, שעשוי לקחת זמן להתרגל אליו. כדאי לחשוב על אימוץ כללי התנהגות גם מול שאר בני המשפחה ולעשות תיאום ציפיות. לילדים צריך להסביר, ולפעמים יותר מפעם אחת, מה קורה כשאנחנו עובדים/בטלפון/בשיחות וידיאו וכו', מתי לפנות, מה לעשות ואפילו להסכים על קוד במקרים שהם זקוקים לכם וזה לא סובל דיחוי. בוודאי שיהיו קצת חריקות בהתחלה, אבל ככל שנהיה סבלניים יותר לטעויות, כך יהיה קל יותר להתרגל.

**ליצור הפרדה מנטלית בין זמן עבודה לזמנים אחרים:** שמירה על הפסקות היא חשובה, אבל חשובה לא פחות ההפרדה בין זמן עבודה לזמנים אחרים. נצלו את הגמישות שיש לכם, אבל שימו לב כמה אתם עובדים והקפידו להבחין בין זמני הפעילות השונים, כי כשהכל מתערבב זה עשוי להרגיש כמו רצף לא ברור של עבודה בהפוגות.

יותר זמן בבית בשילוב עבודה גמישה מורידים את הלחץ ומגבירים את הנוכחות שלנו בחיי הילדים. כשלא צריך למהר לצאת מהעבודה כדי לאסוף את הילדים מהמסגרות, יש זמן לתכנון זמנים אחר ולעשייה משותפת. אם יש משהו שצריך ללמוד ממשבר הקורונה - זה לדרוש מהמעסיק לשלב עבודה מהבית, גם אחרי שהמגפה תחלוף מחיינו. אם נציב דרישות חדשות, זו יכולה להיות התחלה של שינוי דרמטי. להגיד "לא" הם כבר לא יכולים.

*מוזמנים לשלוח שאלות ונושאים לדיון למייל [LegadelBabait@gmail.com](mailto:LegadelBabait@gmail.com)*

לחצו על הפעמון לעדכונים בנושא:
------------------------------

* [משפחה](/ty-tag/family-0000017f-da26-d718-a5ff-faa66fb10000)
* [בית](/ty-tag/home-0000017f-da31-dea8-a77f-de73d9730000)
* [עבודה](https://www.themarker.com/ty-tag/0000017f-da2f-dea8-a77f-de6f42b20000)