---
date: 2020-05-31 08:00:00+03:00
description: ???
source: https://www.haaretz.co.il/blogs/karenhaber/2020-05-31/ty-article/0000017f-f8fd-d460-afff-fbff33310000
tags: דעות
title: בנימין נתניהו נגד מדינת ישראל
---

"תראה, אני חושב שזה היה מאוד חשוב. אתה יודע למה? כי בפעם הראשונה אזרחי ישראל שמעו אמת. הדברים שאני אמרתי מחוץ לאולם בית המשפט היו אמת. הגיע הזמן לומר את האמת" - בדברים האלה פתח ראש הממשלה, בנימין נתניהו, את הראיון הטלוויזיוני שהואיל להעניק לערוץ 20, הערוץ היחיד בו יוכל לקבל יותר מ-15 דקות שידור כדי להגיד בדיוק את כל מה שאמר לפני שנכנס לבית המשפט המחוזי בירושליים.

נתניהו יכול לטעון לאכיפה בררנית, אך בעוד הוא מתקרבן הוא גם זוכה לפריבילגיות ששום נאשם לא זוכה להם ולראיה הנאום לפני הדיון. התרגיל שלו לפני הכניסה לאולם והנאום כשמאחוריו השרים וחברי הכנסת של הליכוד, שבאו להפגין את תמיכתם בו במקום לעסוק בתפקידם ולתמוך באזרחי ישראל, נועדו להפגין כוח, נכס שלקורבן לרוב אין. נתניהו לא בא בשם האמת, הוא בא בשם הנחישות להמשיך לכהן כראש ממשלה ובשם האינטרס הזה הוא משקר בלי למצמץ.

השופט לואי ברנדייס, זה שטבע את הביטוי "אור השמש הוא המחטא הטוב ביותר", בוודאי מתהפך בקברו למשמע דבריו של נתניהו, אבל אני אקח את הצעתו של ראש הממשלה ואתן לכם לשפוט אם אמת או סילוף מכוון:

*"אזרחי ישראל, מה שעומד היום למשפט זה הניסיון לסכל את רצון העם. הניסיון להפיל אותי ואת מחנה הימין. זה למעלה מעשור שהשמאל לא מצליח לעשות זאת בקלפי".*

**בפועל**: מה שעומד למשפט הם שלושה כתבי אישום נגד ראש ממשלה. מערכות החוק אינן פועלות בהתאם למערכות הבחירות, הן מערכות נפרדות. במשפט נבחנת השאלה אם נתניהו אשם במיוחס לו. הבחירות, לעומת זאת, מכריעות את הרכב הכנסת. הגשת כתב אישום היא למעשה הוכחה שיש ראיות המבססות אשמה ועל בית המשפט לבדוק אותן, זה לא מסע נקמה אישי. בדיוק לשם כך יש כל-כך הרבה מערכות סינון בדרך ועוד יותר כשמדובר בראש ממשלה. ואגב, בדמוקרטיה כל מערכת בחירות ניתן להגדיר כניסיון להפיל את השלטון.

*"אז בשנים האחרונות מצאו פטנט חדש: גורמים במשטרה ובפרקליטות חברו יחד לעיתוני השמאל, אני קורא להם חבורת "רק לא ביבי", כדי לתפור לי תיקים מופרכים והזויים. המטרה היא להפיל ראש ממשלה חזק מהימין ובכך להרחיק את המחנה הלאומי מנהגת המדינה לשנים רבות".*

 עברו לתצוגת גלריהשופטי בית המשפט המחוזי בירושלים מול נתניהוצילום: עמית שאבי**בפועל**: נתניהו מציע קונספירציה רחבת היקף שכל מטרתה היא הפלתו. האם השמאל, שלא מצליח לחזור לשלטון כדברי נתניהו, מצליח להניע את מערכת אכיפת החוק שכולה מינויים של נתניהו, או שמא יש כאן ראש ממשלה שמפחד מההשלכות של מעשיו ומעדיף לשרוף את המועדון רק לא ליפול? מעבר לכך, נתניהו מנסה לקשור בין המפלה האישית שלו למפלה של כל הימין. זו טקטיקת הפחדה חסרת ביסוס במציאות. אבל מי צריך עובדות כשהן מפריעות? מה רבה תהיה פליאתם של אנשי הימין לגלות שיש חיים אחרי נתניהו, בדיוק כמו שהיו אחרי דוד בן-גוריון, ג'ורג' וושינגטון ווינסטון צ'רצ'יל להבדיל אלף אלפי הבדלות. מסתבר שאחרי כל-כך הרבה שנים בשלטון, שכחו בימין שאפשר להיות ימנים גם בלי נתניהו.

*"אגב, לא אכפת להם אם יבוא איזה פודל צייתן מהימין, כאלה תמיד ישנם. אבל אני, אני לא פודל, אני לא מוכן להתאתרג, אני לא מוכן לעקור ישובים, אני לא מוכן לעשות עוד כל מיני דברים ולכן צריך להפיל אותי בכל דרך".*

**בפועל**: נתניהו קרא לגדעון סער פודל. אבל בפועל זה משפט שנועד להמשיך את הקו של "אין תחליף לנתניהו". זה שהוא דבק בכך לא אומר שזה נכון. מי שלדבריו לא מוכן "להתאתרג", הקיף עצמו לשם הנאום בחבורת יס-מנים הנכונה לכל פעולה, הוא מתראיין רק בערוץ 20 המלטף ומחתים את חברי הגוש שלו על מסמכי נאמנות. "לא מוכן לעקור ישובים"? נתניהו חתם על הסכמי וואיי (מסירת חברון ליאסר ערפאת), הצביע בעד ההתנתקות ופינה את נתיב האבות ועמונה וזו רק רשימה חלקית.

*"שמעתי אתמול את המפכ"ל לשעבר, רוני אלשיך. הוא הטיף בצדקנות על טוהר המידות. זהו אותו אלשיך שהעביר מיליונים מכספי משלם המסים, ללא מכרז כמובן, ליועץ התקשורת שלו, זהו אותו אלשיך שעבר עבירה פלילית כשהדליף בשידור חי מתוך החקירות בענייני, אותו אלשיך שטפל עליי עלילת שווא כאילו שלחתי חוקרים פרטיים נגדו ונגד חוקרי המשטרה, אני עדיין מחכה להתנצלות".*

**בפועל**: מי שעומד למשפט זה נתניהו. עובדתית, כל סיפור אלשיך-ליאור חורב נבדק על ידי מח"ש ולא נמצא בו כל פגם פלילי. אלשיך לא הדליף מהחקירות, זו טענה שחוקה שלא הוכחה ובהחלט אפשר להמליץ למפכ"ל לשעבר לתבוע דיבה על כך. מה שאלשיך אמר בראיון ל"עובדה" הוא שחוקרים פרטיים, שמאחוריהם גורמים רבי כוח, אספו מידע נגד קצינים שמעורבים בתיקי נתניהו. ראש הממשלה מכוון את האצבע המאשימה לאלשיך כדי להיתפש כקורבן וכדי ליצור ספק שיתאים לטענה הסובייקטיבית והלא-מגובה שתופרים לו תיקים.

*"בזה הוא מזכיר רוני אחר, רוני ריטמן, שעמד בראש היחידה שחקרה אותי. הוא טען בעזות מצח בלתי רגילה את הטענה השקרית שאני הוא זה ששלחתי את קצינת משטרה שהתלוננה נגדו בגין הטרדה מינית. אלה האנשים שהובילו את החקירות נגדי אני בטוח שהם עשו את זה בלב פתוח ונפש חפצה. החקירות האלה זוהמו ונתפרו מהרגע הראשון. מה הפלא שנגמרו בכתב אישום מופרך ותפור?"*

 עברו לתצוגת גלריהנתניהו והסנגור מיכה פטמן בבית המשפט המחוזי בירושלים, היוםצילום: עמית שאבי**בפועל**: ריטמן לא טען שנתניהו מאחורי הקצינה המתלוננת. הוא העלה את האפשרות לקשר בין הזוג נתניהו לטענות שהועלו נגדו. היועץ המשפטי לממשלה, אביחי מנדלבליט, דחה כל טענה על היעדר אובייקטיביות בחקירה. יותר מזה, עשרות חוקרים ועורכי דין טיפלו בחקירות נתניהו, רובם עסקו במקביל גם בנושאים אחרים. נוח לנתניהו להתעלם מהעובדה שכל דבר נסרק שוב ושוב על ידי צוות גדול של אנשים, קל יותר להבליט שניים ולנסות להשחיר אותם.

*"הניסיון להפיל אותי ואת הימין הגיעו לשיא בשנה האחרונה. פעמיים השנה הזו התערבה חבורת רק לא ביבי ברגל גסה בבחירות. ערב הבחירות באפריל 2019, הם הזדרזו לפרסם כתב חשדות נגדי. בגלל כתב החשדות הזה הם היו בטוחים שהימין, הליכוד ואני נתרסק בבחירות. טוב זה לא קרה. אז הם ניסו עוד פעם, ערב הבחירות האחרונות במארס, הם שוב התערבו, הפעם הם הגישו כתב אישום וזה אמור היה להיות מכת מוות. באולפנים כבר חגגו. הם עשו הכל כדי שאני לא אעמוד פה היום כראש ממשלה אלא כראש ממשלה לשעבר, פוליטיקאי מובס, אבל וחפוי ראש".*

**בפועל**: שום התערבות בבחירות לא נעשתה, נתניהו מציג את זה כך משום שזה מעצים את סיפור הקונספירציה שהוא טווה בעמל רב. בסופו של דבר, כל סיבוב בחירות בשנה האחרונה הוא תוצאה של חוסר יכולתו להרכיב ממשלה. ההחלטה להגיש כתב אישום נגד נתניהו בכפוף לשימוע נעשתה ב-28 בפברואר 2019, לא ממש ערב הבחירות, אלא 40 יום קודם לכן. הגשת כתב האישום נעשתה ב-21 בנובמבר 2019, רק אחרי שנתניהו משך את בקשת החסינות שלו. על פתיחת המשפט הוחלט ב-17 במארס אחרי הבחירות. כל אלה לא נעשו משיקולים אלקטורליים, אבל למה לא לייצר קשר פסאודו-נסיבתי?

*"אבל אזרחי ישראל, אתם הרבה יותר חכמים ממה שהחבורה הזו חושבת עליכם, עלינו. אתם נתתם לליכוד בראשותי יותר קולות ממה שמפלגה כלשהי קיבלה אי פעם בתולדות המדינה".*

**בפועל**: מי שמתייחס לאזרחי ישראל כאילו הם מטומטמים, משוללי היגיון וחסרי זיכרון - זה נתניהו, ולראייה כל הנאום הזה שמשכתב מחדש אירועים לטובת תיאוריית קונספירציה מופרכת. נחמד שנתניהו סופר קולות ולא מנדטים, כי עובדתית במנדטים היו מנהיגים שזכו בהרבה יותר מנדטים (רבין ב-1992 למשל ניצח עם 44 מנדטים. מספר הקולות בישראל גדל משנה לשנה אז הנתון הזה לא משקף כלום למעט העובדה שהוא נשמע טוב.

הנה דוגמה מצוינת למשחק מגמתי בנתונים - אם מחשבים את מספר הקולות שהליכוד קיבל בכנסת ה-20 מול מספר הקולות שקיבל בכנסת ה-23 אפשר בהחלט לטעון שיש גידול של 40%. אלא שלכנסת ה-20 רצה כולנו כמפלגה עצמאית ובכנסת ה-23 כחלק מהליכוד. לכן החישוב צריך לשקלל את קולות שתי המפלגות בשתי מערכות הבחירות, או אז מתקבלת תמונה אחרת לגמרי: הליכוד וכולנו קיבלו יחד 1,300,768 קולות לכנסת ה-20 ו-1,352,449 בריצתן יחד לכנסת ה-23, הגידול האמיתי: 1.7% במספר הקולות. הגידול במספר הבוחרים הכללי היה 10%, אז למעשה פחות אנשים הביעו אמון בנתניהו.

*"אתם יודעים ב-2015, בפעם האחרונה שבה התמודדתי לראשות הממשלה, לפני שהתחילו לתפור לי חקירות ותיקים, קיבלתי 980 אלף קולות, חמש שנים לאחר מכן ב-2020, עם כתב אישום תפור ומופרך, קיבלתי 1,350,000 קולות, זה גידול של כמעט 40%, זאת הבעת אמון עצומה בי והבעת אי אמון עצומה בהם, בכל מי שתפר את כתב האישום נגדי. ולכן אזרחי ישראל אני ניצב פה היום כראש הממשלה שלכם בגו זקוף ובראש מורם. ואני דורש, חשפו הכל, גלו הכל".*

**בפועל**: ב-2015 כבר חבק נתניהו לא מעט חקירות: 1996 – טניה שואו; 1997 - פרשת בראון-חברון (פרקליט המדינה רובינשטיין קבע שהראיות אינן מספקות); 1999 - פרשת המתנות, שבה החרימה המשטרה ארגזים עם כ-700 מתנות מגורמים אישיים שהוערכו במאות אלפי שקלים - התיק נסגר; פרשת עמדי – התיק נסגר מחוסר ראיות, אבל היועמ"ש רובינשטיין הודה שהתנהלות נתניהו לא תקינה ופרסם דו"ח ציבורי חריף; 2011 - ביבי טורס, שבה מצא מבקר המדינה חשד לפלילים, אבל היועמ"ש מנדלבליט קבע שאין ממצאים נדרשים להעמדה לדין בחלוף כל-כך הרבה שנים. ב-2015, אגב, פרצו לחיינו רהיטי הגן, הארוחות, החשמלאי בקיסריה והמטפלת הסיעודית.

*"נציגי התקשורת, אני יודע למה אתם כאן, אתם רוצים לצלם אותי בבית המשפט כחלק ממסע התעמולה רק לא ביבי, שלא נפסק אפילו לרגע. אבל אני רוצה, אני רוצה שהציבור יראה את כל התמונה, שהציבור ידע את כל האמת. ולכן הבקשה הראשונה שלי מבית המשפט היא שקיפות מלאה, אני מבקש שהכל ישודר בשידור חי, שידור רציף ולא מצונזר, הציבור צריך לשמוע הכל ולא דרך המסננת המעוותת של כתבי החצר של הפרקליטות".*

**בפועל**: מן המפורסמות שאם חוזרים על שקר שוב ושוב - הוא מתישהו יתפוס, וזה בדיוק מה שנתניהו עושה כשהוא משחיר את התקשורת ואת גורמי אכיפת החוק שוב ושוב. נתניהו יודע שעל פי חוק אין לצלם או להקליט בבית המשפט. הוא רשאי לבקש זאת מבית המשפט, אבל בטח לא בנאום רגע לפני הדיון. זו בקשה מגמתית ופופוליסטית שנועדה להמשיך את הקו השקרי שבית משפט מוטה.

*"אני אגיד לכם מה עוד מעולם לא קרה בדמוקרטיות, בכל 244 שנות קיומן של דמוקרטיות, אני סופר את זה מאז הכרזת העצמאות של ארה"ב, בכל 244 השנים האלה, לא הוגש נגד אף אדם כתב אישום בגין סיקור עיתונאי אוהד. אגב, סיקור שבמקרה שלי גם לא היה. אני רוצה שתבינו את גודל האבסורד. אני ומשפחתי, ראש הממשלה ומשפחתו הכי מושמצים בתקשורת בתולדות המדינה. דווקא נגדי הגישו כתב אישום על סיקור אוהד".*

**בפועל**: נתניהו משחק במלים אבל מה שהוא קורא לו "סיקור אוהד" הוא למעשה הטיה של סיקור תקשורתי, וזה נופל בהחלט תחת ההגדרה של שוחד. איך שלא הופכים את זה, סיקור מוטה הוא טובת הנאה והוא פוגע באינטרס הציבורי ובזכות הציבור לדעת, כלומר לקבל סיקור אובייקטיבי ולא סיקור סובייקטיבי במסווה. ואם מדברים על תקדימים, מה שתקדימי בסיפור הוא ראש ממשלה שסוחר בטובות רגולטריות תמורת סיקור מוטה ומניפולטיבי.

*"אחד מגדולי המשפטנים בעולם, פרופ' אלן דרשוביץ, מאוניברסיטת הארוורד, אמר את הדברים הבאים: משפט נתניהו מעלה סכנה גדולה לדמוקרטיה ולשלטון החוק".*

**בפועל**: דרשוביץ גם הגן על או.ג'יי סימפסון וג'פרי אפשטיין. דרשוביץ, משפטן ידוע אבל לא ממש מהגדולים שבהם, הכשיר הרבה דברים בעברו, אז עכשיו הוא גם מנסה להכשיר גם הון-שלטון-עיתון. בחוות הדעת שלו כתב דרשוביץ שהתייחסות לסיקור חיובי כשוחד היא פגיעה בחופש העיתונות. לא משנה איך מסובבים את זה, קשה למצוא כאן היגיון פנימי, תקשורת מוטה היא בוודאי לא חופשית.

*"זוהי הפעם הראשונה בהיסטוריה של כל מדינה מודרנית שאדם עומד לדין על סיקור חיובי. לא בכדי קבע שופט בית המשפט העליון של ארה"ב, השופט האגדי רוברט ג'קסון, מהו השימוש הגרוע ביותר בכוחו של התובע הכללי. השופט ג'קסון אמר שזה קורה כשהתובע רוצה להפיל מישהו, הוא מוצא משהו איזה סעיף כלשהו בספר החוקים ומלביש אותו על קורבנו. ופה, רבותיי וגבירותיי, פה זה הרבה יותר גרוע, פה לא השתמשו בסעיף קיים, פה המציאו סעיף מיוחד בעבורי, שלא קיים באף ספר חוקים בארץ או בעולם. תפרו אותו במיוחד בשבילי ורק בשבילי קולקציית נתניהו".*

**בפועל**: אין סעיף בחוק שבו נכתב על ראש ממשלה שסוחר ברגולציה תמורת טובות הנאה, אבל כן כתוב בחוק מה זה שוחד וכמו שזה נראה מפה זה בדיוק מה שנתניהו עשה. אז "קולקציית נתניהו" היא בסך הכך רשימת מלאי של פעולות נתניהו.

*"לא תובעים אותי כי אני מושחת אלא כי הימין הוא כלום בלעדיי".* 

**בפועל**: מותר להאמין לזה כל עוד לוקחים בחשבון שזה לא תואם את המציאות. או בפרפרזה על משפטו של בנט "מי שאוהב את המדינה שלו לא שורף אותה", הוא בטח לא ממציא תיאוריות קונספירציה על הפיכה שלטונית שכל שמי שמאמין בה חייב מראש לוותר על אמון במוסדות המדינה. זה לא מדינת ישראל נגד בנימין נתניהו, זה בנימין נתניהו נגד מדינת ישראל, וזה שהוא חושב שרודפים אותו, לא אומר שאנחנו מוכרחים להאמין גם. נתניהו בונה על ציבור מטומטם, בינתיים נראה שזה הימור לא רע בכלל.