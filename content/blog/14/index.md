---
date: 2022-06-15 10:52:00+03:00
description: ???
source: https://www.haaretz.co.il/food/cookingwithkids/2022-06-14/ty-article/00000181-611e-d872-a9e9-697e02ab0000
tags: בישול
title: 'סלט קישואים: התשובה הקרירה לקיץ חם'
---

קישואים הם אחד מהירקות הכי פחות נחשבים במטבח וחבל, כי הם מצוינים להמון מנות ואפילו סלטים. לא מעט אנשים שאני מכירה אוכלים אותם חיים, אני מודה שזו רמה שאליה עוד לא הגעתי, אבל היי – הצלחתי להפסיק לקלף אותם אוטומטית וזה כבר הישג. במשך שנים הכנתי סלט קישואים שסבתא שלי אהבה להכין (חולטים קישואים וקוצצים לקוביות, מוסיפים בצל קטן קצוץ דק, מלח, פלפל לבן ומערבבים – זה מעדן). אחר כך ניסיתי אותו בסגנון אסיאתי (חולטים קישואים, מגררים ומסננים מנוזלים, מוסיפים כף שמן שומשום, זרעי שומשום, כף מירין, כף סויה, אפשר גם נענע קצוצה ומגישים) ואפילו כתחליף למלפפונים בציזיקי (זה דווקא ממש לא רע, שוב אחרי חליטה, גירור וסינון נוזלים).

הסלט הבא הוא סלט קיץ אולטימטיבי שמרענן את קולקציית הסלטים לעונה, הוא חמוץ במידה וניתן לרכך את הטעם עם גבינות, אפשר אפילו להוסיף לו פסטה ולהפוך אותו לארוחה שלמה.

**מה?**

4 קישואים (או זוקיני)

חצי בצל לבן בינוני

1 שן שום כתושה

1 כף חומץ תפוחים מזוכך

1/3 כוס שמן צמחי

מלח

פלפל שחור טחון טרי

**תוספות אפשריות:** 100 גרם גבינה בולגרית מפוררת או קילופי פרמזן, זיתים שחורים, עגבניות שרי חתוכות ופטרוזיליה קצוצה

**איך?**

 עברו לתצוגת גלריהסלט קישואיםצילום: קרן הברמנקים היטב את הקישואים. מרתיחים מים עם כפית מלח בסיר בינוני. כשהמים רותחים, מוסיפים את הקישואים הנקיים לחליטה של כ-4 דקות. מוציאים את הקישואים לנוח ולהתקרר על רשת.

קוטמים את קצוות הקישואים ופורסים אותם לפרוסות דקות (אפשר גם במנדולינה).

פורסים את הבצל לאורך לפרוסות דקיקות.

לקערת סלט מוסיפים את הקישואים, הבצל, שן השום הכתושה, מלח ופלפל שחור טחון. יוצקים את החומץ והשמן ומערבבים. אפשר להגיש מיד, אבל הסלט יהיה טעים הרבה יותר אחרי שעתיים (או לילה) במקרר.

לחצו על הפעמון לעדכונים בנושא:
------------------------------

* [מתכונים](/ty-tag/00000181-22fc-de27-a1bd-2bfe56d90000)