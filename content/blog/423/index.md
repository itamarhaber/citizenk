---
date: 2018-11-01 06:14:00+02:00
description: ???
source: https://www.haaretz.co.il/food/cookingwithkids/2018-11-01/ty-article/0000017f-f8f9-d460-afff-fbff0fa90000
tags: בישול
title: 'מזון מלכות: זה הזמן לבף סטרוגנוף'
---

בכל פעם שאני רוצה להציג מנה חדשה לילדים מתעוררת שוב אותה הדילמה – אם אכין רק את המנה החדשה יש סיכוי שלא יאכלו ואם אכין גם מנה אהובה אחרת מרבית הסיכויים שהמנה החדשה לא תקבל את ההזדמנות המגיעה לה. השורה התחתונה היא שאני מוצאת את עצמי מכינה את המנה החדשה באינטרוולים קבועים ולא פעם יגיע תורה הבלתי נמנע של השאלה: "אז למה לא הכנת את זה קודם?"

אולי זה מזג האוויר שקצת התקרר וההבטחות לסופה שגרמו לי בשישי האחרון לחזור אל הבף סטרוגנוף שמעולם לא תפס בקרב הצאצאים. לי יש חיבה אדירה למנה הזו שמגיעה ככל הנראה מטבח צרפתי שעבד, איך לא, בסניף הרוסי של צרפת, הלא היא סנט פטרסבורג. בארצות הברית המנה תפסה תאוצה עם בית התה הרוסי, המוסד הניו יורקי הידוע שהבף סטרוגנוף היה אחת ממנות הדגל שלו. בתקופת המעבר לפרברים, הבף סטרוגנוף הפך לפופולרי ב- dinner parties. בית התה נסגר בצער, אבל הבף סטרוגנוף כאן כדי להישאר. הוא לא אופנה חולפת ולכן בניגוד למנות אחרות שנעלמו, הוא כאן כדי להישאר ובמקסימום לקבל וריאציות כמו תוספת של פפריקה או פלפל חריף, או פשוט גרסה צמחונית, כמו זו שאנחנו מצאנו.

עם מה מגישים? תפוחי אדמה זה מתבקש, אנחנו הכנו ביום הראשון עם גראטן תפוחי אדמה ואני התענגתי ביום השני על מנה אישית על מצע של אורז לבן. הוא עובד נפלא עם פסטה (קצרה או פטוצ'יני), בצקניות, פירה, תפוחי אדמה בתנור וכמובן גם אורז.

**ביף סטרוגנוף (5-6 מנות)**

**מה?**

שמן (או חמאה) בכמות מספיקה לשכבה דקה לכיסוי מחבת הטיגון

600 גרם בשר בקר, עדיף סינטה או שייטל (לצמחונים – רצועות טופו יעבדו מצוין)

2-3 כפות קמח

1 בצל לבן חצוי ופרוס לפרוסות דקות

3 שיני שום ומעלה (למיטיבי השום – גם ראש שום עובד נפלא) קצוצים דק

2 כפיות (10 גרם) חרדל

2 כפיות (11 מ"ל) דבש

1/2 כוס מים חמים או ציר חם

1/2 חבילה פטריות שמפיניון טריות

1/2 כוס (120 מ"ל) יין אדום (אפשר יין מתובל)

מכל (250 מ"ל) שמנת לבישול

מלח ופלפל שחור

**להגשה:**

שמנת חמוצה – לא חובה

עירית, או פטרוזיליה, קצוצה

**איך?**

בקערה קטנה מערבבים את המים החמים, או הציר, עם הדבש והחרדל – מערבבים היטב ומניחים בצד.

חותכים את הבשר, או הטופו, לפרוסות מלבניות בגודל של כ-2 ס"מ על 3 ס"מ ומקמחים אותן היטב.

במחבת ברזל, או כל מחבת בעל פיזור חום אחיד, מחממים מעט שמן.

מנערים את עודפי הקמח מקוביות הבשר, או הטופו, ומקפיצים אותן במחבת כדקה מכל צד על להבה גבוהה עד שהקוביות צרובות מכל הצדדים.

מוציאים את קוביות הבשר לצלחת נקיה, מכניסים את הבצל למחבת ומנמיכים את האש.

כשהבצל נעשה שקוף מוסיפים את השום וממשיכים לטגן על אש נמוכה כ-5 דקות.

מוסיפים את הבשר, או הטופו, מגבירים את האש ומוסיפים את היין ונותנים לאלכוהול להתאדות.

מוסיפים את המים, או הציר, עם החרדל והדבש, מערבבים היטב, מביאים לרתיחה ומנמיכים את האש.

מנקים את הפטריות, קוטמים את קצה הרגל ופורסים לפרוסות דקות.

מוסיפים את הפטריות, מערבבים ומבשלים כ-2 דקות.

מוסיפים את השמנת לבישול, המלח והפלפל ומערבבים.

טועמים ומתקנים תיבול אם יש צורך, מביאים לסף רתיחה וזהו.

מגישים בקערת הגשה גדולה או במנות אישיות עם כף שמנת חמוצה מעל ועירית קצוצה, גם פטרוזיליה הולך.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)