---
date: 2019-02-28 09:33:00+02:00
description: ???
source: https://www.haaretz.co.il/blogs/karenhaber/2019-02-28/ty-article/0000017f-f8a1-d460-afff-fbe7f9c30000
tags: דעות
title: סופה של כל הזיה בהתפכחות כואבת
---

משהו רקוב ביותר בפוליטיקה הישראלית ואנחנו רק נוגעים בשוליו וסותמים את האף. סתימת האף הזו היא המוכנות לחיות עם רקב, ורקב כמנהגו רק הולך ופושה. [הנתיב שסלל בנימין נתניהו לכניסתם של כהניסטים למיינסטרים](/news/elections/2019-02-27/ty-article/0000017f-dfab-d856-a37f-ffeb044e0000) הוא בושה, [שבירת טאבו לא לגיטימית](/news/politics/2019-02-27/ty-article/.premium/0000017f-df01-df9c-a17f-ff198cb00000) ופגיעה אנושה בערכים דמוקרטיים. הניסיון לייצר הקבלה בין כהניסטים לבין [רשימות ערביות לגיטימיות](/news/elections/2019-02-26/ty-article/0000017f-def5-db5a-a57f-deff2f9f0000) הוא בגדר הוספת חטא על פשע ומעיד בעיקר על העובדה המצערת שמבחינת הרוב היהודי הישראלי - ערבי ישראל לא נספרים פוליטית ואזרחית. 

חוץ מהמוכנות לקבל גזענות כחלק ממגוון הדעות ואיון כ-20% מאוכלוסיית ישראל, מספיק לקרוא טורי דעה ימניים ואת עמדותיהם של מובילי דעה חברתיים מהימין ברשתות החברתיות, כדי להבין במהירות שכל השמעת דעה אחרת אינה מקובלת ושהשמאל הפך לביטוי נרדף לבוגד. הרשת כולה הומה זמזומי "[השמאל מסוכן](/news/elections/2019-02-26/ty-article/0000017f-df0b-d856-a37f-ffcb4e580000)", "השמאל פועל להשמדת ישראל", "השמאל תומך במחבלים". האם נטרפה דעתה של המדינה? 

אבישי גרינצייג מ"מעריב" כתב השבוע [בטוויטר שלו](https://twitter.com/avishaigrinzaig/status/1099977550649085952) שאמנם [טבח גולדשטיין](/news/elections/2019-02-26/ty-article/.premium/0000017f-ef30-d8a1-a5ff-ffba28990000) היה חמור מאוד, אבל "חברון היא קן צרעות של מחבלים כבר מאה שנה... גולדשטיין השיב להם בשפתם". השאלה אינה אם דבריו עומדים במבחן חופש הביטוי, אלא אם הם עומדים במבחן חופש המוסר. התשובה היא לא. אין צידוק לרצח חפים מפשע. מעשהו של גולדשטיין הוא כתם מוסרי ועצם העובדה שבחלוף 25 שנה לגיטימי להצדיקו פומבית, גם אם בחצי פה, היא מקפיאת דם, לא פחות. 

הציוץ של אבישי גרינצייגתהומות ההזיה אינם נגמרים בגרינצייג. בדיון ברשת סביב הכהניסטים הוליד את הציוץ הבא מפי הלל גרשוני, איש האתר "מידה": "נראה לכם שהרבנים ב-1935 התייחסו בשלילה לחלק של איסור התבוללות ועירוב בין יהודים לגרמנים בחוקי נירנברג, שהתאים לגמרי להשקפות שלהם? גם ציונים בירכו אז על החלק הזה. רק את המתבוללים הוא הטריד". לבד מחוסר הבנה היסטורי מוחלט לתגובה של יהדות גרמניה לחוקי נירנברג, הלא הם חוקי הגזע, להיסטוריה של הקהילה היהודית בגרמניה, הרכבה ופועלם של מנהיגיה, הדבר החמור ביותר בציוץ האווילי הזה הוא מוכנותו של אדם, יהודי וישראלי (במקרה הזה זה חשוב), לראות את הצדדים החיוביים שבחוקי הגזע הנאציים. איכשהוא, אני לא חושבת שמי מאזרחיה היהודים של גרמניה ב-1935 חשבו שתוך 84 שנים יהיו יהודים שיוכלו לסנגר ולו על חלק אחד מהחוקים הללו. גרשוני, אגב, מחק את הציוץ. 

אחד הלקחים ממלחמת העולם השנייה הוא עד כמה רב כוחה של הלאומיות להעביר מדינת לאום על דעתה. המאה העשרים הניבה לא מעט דוגמאות בהן המוכנות של אומות להתאהב ולדבוק בנראטיב, סמלים וערכים שיצרו חיים סימבוליים המנותקים מהמציאות ומולידים שיקול דעת לקוי הפוגע אנושות במדינה. 74 שנים לתום הלחמה, נראה שהלקח האוניברסלי בנוגע ללאומיות וסכנותיה לא הובן. וכך מתמחזרת לה ההיסטוריה באמצעים הקיימים. לא ניתן ללמוד ממנה לאן נגיע, רק באיזה כיוון אנו מתגלגלים. 

 עברו לתצוגת גלריההציוץ המחוק של הלל גרשוניצילום: צילום מסךהעשור האחרון הביא להקצנה גדולה בישראל. זה אולי לא מנותק מהמגמות עולמיות, אך יש לבחון זאת באופן מקומי: מסע הדה-לגיטימציה נגד עמדות השונות מאלה של השלטון; מיתוג השמאל כבוגד; שילובם של אלמנטים גזעניים ולאומניים בקונצנזוס; התעלמות מ-20% מהאזרחים; טאטוא הכיבוש; מחיקת התקווה לשלום; שיסוע; צמצום הפלורליזם; שינוי הטרמינולוגיה והתנסחות בגוף ראשון רבים; תעמולה מפחידה; שחיקת שומרי הסף ואמון הציבור במערכות שלטוניות וחוץ שלטוניות שעצמאותן מהותית לקיומה של הדמוקרטיה. 

כל אלה הם הזיה על מציאות אלטרנטיבית-סימבולית וניסיון להכתיב את מהות החיים בישראל. אך המציאות היא שעמדות המנוגדות לשלטון אינן בגידה - הן חלק בלתי נפרד מהפלורליזם; הפוליטיקה אינה הומוגניות רעיונית; השמאל מורכב מאזרחים נאמנים בעלי דעות הפוכות; השלום אינו בלעדי לשמאל אלא אינטרס ישראלי; החיים בישראל מחייבים דו-קיום ושותפות יהודית-ערבית; הכיבוש לא ייעלם וכל תוכנית אזורית (גם זו של טראמפ, מגוחכת ככל שתהיה) תוביל בסופו של דבר לשתי מדינות. 

אפשר להמשיך להאמין שכל הארץ ניתנה ליהודים, שהציווי אלוהי, שהמטרה מקודשת, שאין ערבים ואין פלסטינים ואם יש - אז לא יהיו, שהשמאל הוא סכין בגב האומה, שנתניהו הוא מלך ושמצבנו מעולם לא היה טוב יותר. כל הזיה דינה להתנפץ, אך ככל שהיא גדולה יותר, כך ההתפכחות כואבת יותר. בסוף, הסימבוליקה תמיד מתה.