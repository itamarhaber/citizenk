---
date: 2021-03-04 12:04:00+02:00
description: ???
source: https://www.haaretz.co.il/blogs/karenhaber/2021-03-04/ty-article/0000017f-f8c8-d460-afff-fbee32f50000
tags: דעות
title: להתייסר ולהתמרמר, ובסוף להצביע מרצ
---

מרצ עשתה בשנים האחרונות כמעט כל טעות אפשרית. אל מערכת הבחירות הרביעית בתוך שנתיים היא מגיעה, שוב, חבוטה [ומתנדנדת על סף אחוז החסימה](/news/elections/2021-03-02/ty-article/.premium/0000017f-db23-db22-a17f-ffb3ac400000). ניסיונות ההתעשתות מכיוונו של ניצן הורוביץ וציוצה של תמר זנדברג המבקש לדמיין את הכנסת עם מפלגתו של הרב כהנא ולא עם מפלגתה של שולמית אלוני, הם חלק מקמפיין געוואלד שלא באמת צריך להזיז לאף אחד. איש אינו חייב להצביע מרצ כי היא עלולה למות. זו אמנם תהיה חרפה, אך היא תהיה רשומה על מרצ - לא על בוחריה. 

מרצ של שולמית אלוני מתה מזמן. היא נפחה נשמתה בקול כשמרצ הכריזה על נכונותה לשבת עם אביגדור ליברמן, האיש והצהרת הנאמנות, כשהיא [נשענה על משה קלוגהפט](/news/politi/2018-03-25/ty-article/0000017f-db6c-d3ff-a7ff-fbec3f810000) והתמסרה לסיסמאות על [חשיבות הקייל במקרר](/blogs/karenhaber/2019-01-30/ty-article/0000017f-f8c0-d2d5-a9ff-f8ccb7f70000). המפלגה שנולדה לעשות תיקון במרחב הפוליטי הישראלי, היתה אמורה להוסיף ולהתפתח, להיות אוונגרד בלתי מתפשר ובעיקר ליצור חזית משותפת לשוויון אזרחי עם כל הקבוצות הנאבקות לכך בישראל. היא כשלה בכך נחרצות. 

על מרצ היה להוביל שיח להמשך המהפכה הדמוקרטית, הרחוקה מאוד מלהגיע לסיומה. היה עליה לעמוד בראש המאבק נגד ההפחדה הלאומנית והדתית שמאפשרת את המשך הכיבוש, את השחיתות, את האי שוויון האזרחי בתוך גבולות ישראל ואת הכרסום בעמודי היסוד הדמוקרטיים. היה עליה לקדם לקסיקון ערכים. גם בכך היא כשלה נחרצות. 

מרצ עייפה ושבעה ויש לה חלק באחריות להתפוררות השמאל בישראל. ההתפוררות הזו אינה נובעת מהיעדר מצביעים שמאמינים בערכים סוציאל-דמוקרטיים, בהפרדת דת ממדינה, בשוויון, בזכויות אדם, בצדק חברתי, בסיום הכיבוש ובפתרון על בסיס שתי מדינות - היא נובעת מהיעדרו של בית פוליטי ואובדן השייכות. מרצ שכחה מי הם מצביעיה והלכה לרעות בשדות "המרכז" ו"הפרגמטיות האסטרטגית". היא הותירה את בוחריה חסרי בית ותחושת שייכות ולכן הם מחפשים מקלט זמני במפלגות אחרות. 

כשמביטים בימין רואים כי חרף הניהול הכושל של משבר הקורונה, הפגיעה הכלכלית, אובדן האמון במערכת הפוליטית והשחיתות, אחוז גבוה מהבוחרים יצביעו לפי אותו דפוס לאנשים שאחראים למצב. כלומר, למרות שיש להם את כל הסיבות שלא להצביע למי שפגע בהם, לרובם הכיוון ברור והוא נשאר בתוך הגוש. בשמאל המצביעים שוקלים להצביע "אסטרטגית" למפלגות ימנית מובהקות, למרות שאין בזה שום אסטרטגיה לטווח הקצר או הארוך עבור מי שמאמין בחברה אזרחית פלורליסטית. 

בעיניי, התשובה של מרצ היתה אמורה להיות הקמת בית משותף רחב עבור מחנה הנאמן לעקרונות יסוד שוויוניים ודמוקרטיים בכל רמ"ח איבריו. זה לא קרה וחבל. הקריאות הנוכחיות לפרישתה של מרצ עושות עוול למחנה השמאל. הרצון להעניש את מרצ בקלפי על כל טעיותיה ועל הפקרת מצביעיה בשטח ברור, אבל להעניש את מרצ בקלפי זה להעניש את מחנה השמאל וזניחת ערכים שאמורים להיות בדמו של כל מי שרואה בעצמו חלק מהמחנה. 

למרות הפגיעה והכישלונות, גם בשמאל הכיוון צריך להיות ברור: מרצ היא המפלגה היחידה שמציגה שיתוף יהודי-ערבי, גם אם הוא לא אידיאלי וגם אם עדיין מדובר ב"שבט לבן", שלא לומר פריבילגי. מאידך, היא עקבית בדעותיה בנוגע לשוויון, דו-קיום והמאבק בכיבוש. כן, מרצ חייבת לעבור שינויים משמעותיים, אבל בשלב זה, כשמצד אחד הרשימה המשותפת מתנגדת בבירור לזכויות להטב"ק (לכל מי שציפה שדברים יהיו אחרת אחרי פרישת רע"מ), ומצד שני ימינה ותקווה חדשה דוגלות בלאומנות ובחיזוק הזהות היהודית - חשוב שמי שמאמין בחרויות הפרט יצביע מרצ. זו ברירת מחדל לא מיטבית, אבל זו התשובה היחידה במצב הנוכחי. 

לא מגיע למרצ שנצביע לה, אבל לא מגיעה לנו כנסת ללא מרצ. מותר להתייסר, להעניש, להתמרמר ולהתלבט, אבל עדיף להתחיל בשינוי ובתהליך להחזרת השייכות. השינוי הזה מתחיל לא במותה של מרצ וביצירת ואקום, אלא בהחייאה ובחזרה לחזון של אלוני על חברה אזרחית פעילה, אכפתית וסולידרית הנסמכת על ערכים דמוקרטיים. זה ה-DNA של מרצ. בדק הבית צריך להתבצע בדחיפות, אבל אם לא יהיה בית - גם זה לא רלוונטי. אין זה הזמן לתזוזה פוליטית, זה הזמן לעמוד במקום.