---
date: 2017-02-19 13:26:00+02:00
description: ???
source: https://www.haaretz.co.il/blogs/karenhaber/2017-02-19/ty-article/0000017f-f8bf-d47e-a37f-f9bf65390000
tags: דעות
title: ריקלין, השמאל לא חייב למות
---

מטורו של ריקלין השבוע ב'הארץ', עולה שריקלין, היהודי הטוב, משול לאדם שעומד על הגשר ומנסה לשכנע את השמאל שלא ישים קץ לחייו כי יש לו עוד מה לתרום. כל מה שהשמאל צריך זה ללמוד מהמקרה הפרטי של סטפן צוויג, להפיק לקחים ולגדול. מה הקשר בין צוויג לשמאל? ובכן, אליבא ד'ריקלין זה קל: אבדן השורשים היהודיים-ציוניים היתה הסיבה לאבדן טעם החיים שהוביל להתאבדות.

בפשטנות אין קץ מסביר ריקלין שאם צווייג היה ציוני, כלומר אם הוא היה מתחבר שוב לשורשיות היהודית, הוא לא היה מתאבד. מכאן ההשוואה לשמאל מתבקשת, הרי מי שכח מה זה להיות יהודי? מזל שהכל מתחבר במוחו של ריקלין וכך דין ה'שמאל' כדין צוויג. אבל ריקלין לא מגיע בידיים ריקות, לריקלין הפתרונים. הוא לא סתם מעביר ביקורת, הוא הוא עושה זאת מתוך אכפתיות וכבוד להישגים היסטוריים, כדי שהשמאל יוכל להיבנות מחדש, משל היה ריקלין פרזנטור של קמפיין האהבה של 'מקור ראשון'. השמאל לא חייב למות. 

אלא שההשוואה מופרכת ודמגוגית והסיבות רבות, אבל מה זה משנה? הרי היא נועדה להזין את תהליך הדה-לגיטימציה של השמאל במתכונתו העכשווית. טורו של ריקלין הוא בגדר זריקת החץ קודם וסימון המטרה אחרי. ניתוח ההתאבדות של סטפן צוויג בטור קצר הוא יומרנות לשמה, התאבדותו של סטפן צוויג לא היתה רק בשל תחושת תלישות ויש לשער, אם כי זו השערה בלבד, שלא היתה נפתרת לו היה פונה לציונות.

מי שמכיר את הביוגרפיה של צוויג וקרא את ספריו, יכול לראות סממנים אוטוביוגרפיים רבים המשתלבים עם חייו. צוויג שיחק ברעיון של התאבדות לא אחת ולפחות פעמיים הציע זאת לאשתו הראשונה – פרדריקה, בספריו נטייה אובדנית זו באה רבות לידי ביטוי. התלישות שחש החלה הרבה לפני עליית הנאצים לשלטון בגרמניה וסיפוח אוסטריה. הוא חש אותה גם באוסטריה לפני מלחמת העולם הראשונה, עת יצא למסע ברחבי אירופה, היא התעצמה לאחר מלחמת העולם הראשונה וקרוב לוודאי שחזרה ליהדות או קבלת עול הציונות לא היו משנות תחושה בסיסית זו, אבל גם זו ספקולציה.

כאן המקום להעיר שמשבר שהביאה עמה מלחמת העולם הראשונה היה בעל אפקט עצום על צוויג, כמו על סופרים רבים בני דורו ובעיקר ילידי גרמניה. המשבר הזה היה קשור לתהליך לאומיות שצוויג ראה בו טעות היסטורית שגוזרת דין מלחמה תמידית. בעיניו הציונות היתה חלק מזה ולכן כמו שלא פנה ללאומנות אוסטרית, לא יכול היה צוויג לפנות לציונות. זה לא היה קשור לשורשים יהודיים למרות שאכן צוויג היה חילוני וללא זיקה דתית, אבל בין השניים אין קשר, למעט קשר מאולץ.

ריקלין מפרש את ההתאבדות של צוויג כמו שנוח לו ובעיקר משום שזה משרת את ההשוואה המופרכת, בעידן בו ממילא אף אחד לא יקום ויבדוק את דבריו. הסאבטקסט של ריקלין ברור, בישראל יש מקום רק למי שהציונות שלו אינה תולדה של תנועת ההשכלה, אלא למי שמאמין שהציונות התחילה בתנ"ך. אלא שהציונות לא התחילה בתנ"ך והציונות היא לא הגשמת ההבטחה האלוהית, אלא הקמת מדינה מודרנית שהיא גם ביתו הלאומי של העם היהודי והיא ניזונה מהקשר ההיסטורי הזה כי הוא חלק מהמורשת של העם.

לשמאל לא אבדה הציונות, התנגדות לכיבוש לא נעשית משנאה לארץ אלא מאהבת הארץ והרצון לראות בתיקונה. האמונה, ממש כמו אמונתו של צוויג כי האדם נולד חופשי, כי ישראל לא נועדה לכבוש בכוח עם זר ולשלול אותו מזכויותיו לא מנותקת מהקשרים יהודיים, ההפך הוא הנכון. השמאל לא איבד את הדרך, להפך, הדרך הזו כל כך מטרידה אנשים מסוגו של ריקלין שהם רואים בה איום שיש לנטרל וכל השוואה מופרכת הולכת. ומשפט אחרון? צוויג כל חייו עסק בבריחה מהבית, השמאל לא בורח. השמאל, לידיעת ריקלין, נשאר כאן.