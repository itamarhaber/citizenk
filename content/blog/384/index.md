---
date: 2019-03-28 17:00:00+02:00
description: ???
source: https://www.haaretz.co.il/food/cookingwithkids/2019-03-28/ty-article/0000017f-f8e4-d47e-a37f-f9fcbfe70000
tags: בישול
title: עוגת תפוחים קלה ומשובחה
---

הכל היה ערוך ומאורגן לחזרה מסוף השבוע בווינה, אפילו המתכון לשבוע הזה, אבל שום דבר לא הכין אותי לחשק הבלתי מוסבר שיתפוס אותי ל[עוגות תפוחים](/travel/travel-europe/austria/2015-06-03/ty-article/0000017f-e33b-d7b2-a77f-e33f8cc10000). אם חשבתם שטרודל אאלץ לאכזב, רק אציין שהבטחתי למרכזית אז יש להניח שגם זה יקרה בקרוב. כך או אחרת באקט ספונטני, וכולנו יודעים זה לא ממש מאפיין יקית מדופלמת, הנחתי את הלפטופ בצד והחלטתי על עוגת תפוחים מהירה. כמה מהירה? שעה אחרי כבר ישבתי עם קפה מחכה לעוגה שתצטנן ובינתיים מתאפקת. 

יש שיגידו שתפוחים מושלמים לסתיו, אבל לא תמיד צריך ללכת לפי הספר, מה גם שיש תפוחים כל השנה. השילוב העדין של הקינמון ונגיעות הבצק הופכות את [עוגת התפוחים](/food/10-recipes/2019-12-11/ty-article-magazine/0000017f-f76b-d5bd-a17f-f77b41cf0000) הזו לרכה וקלילה, נפלאה לקינוח בתוספת גלידת וניל או ככה סתם עם קפה או שוקו של אחר הצהריים. התפוחים הפרוסים נותנים לה מראה מתוחכם יותר מסתם עוגה בחושה, אבל היא קלה להכנה כמוה. אני הלכתי לבדוק אם כבר אפשר לפרוס אותה, אז תסלחו לי אם אקצר. 

**עוגת תפוחים בחושה (תבנית עגולה, קוטר 28)**  

 עברו לתצוגת גלריהצילום: קרן הבר **מה?** 

150 גרם חמאה ללא מלח 

150 גרם סוכר 

קמצוץ מלח 

גרידת לימון מלימון אחד 

4 ביצים (אפשר 3 ביצים ו-2 כפות גדושות רסק תפוחי עץ) 

500 גרם תפוחים (עדיף מתוקים) קלופים ופרוסים לפרוסות דקיקות 

150 גרם קמח לבן (כמו שטיבל 650) 

7 גרם שמרים יבשים 

1/4 כפית (2 גרם) קינמון 

אבקת סוכר לקישוט 

**איך?** 

 עברו לתצוגת גלריהצילום: קרן הבר מחממים תנור ל-180 מעלות. 

משמנים תבנית קפיצית עגולה בקוטר 28 ס"מ. 

במחבת קטן מחממים את החמאה וממיסים אותה לאט, מכבים את האש, מסירים את המחבת מהכיריים ומניחים לחמאה המומסת להתקרר. 

מערבבים יחד את הסוכר, המלח וגרידת הלימון 

לקערת מיקסר מכניסים את הביצים ומתחילים להקציף, כאשר מתחיל להתקבל קצף מוסיפים את תערובת הסוכר בשתיים-שלוש פעמים עד שהכל נטמע ומתקבלת קציפה תפוחה ובהירה. 

מכניסים את התפוחים לקערה, שופכים מעליהם את החמאה ומערבבים היטב. 

מוסיפים את תערובת הקמח והשמרים לתפוחים והחמאה ומערבבים היטב. 

מוסיפים את קציפת הביצים לתפוחים בתנועות קיפול עד לקבלת תערובת הומוגנית. 

מוזגים את הבצק לתבנית המשומנת ומכניסים לתנור ל-40 דקות, עד שהעוגה זהובה וקיסם שננעץ במרכזה יוצא נקי וללא פירורים. 

כאשר העוגה מוכנה מניחים לה להצטנן כשעה 

מחלצים מהתבנית לצלחת הגשה ובוזקים מלמעלה אבקת סוכר לקישוט.