---
date: 2022-02-10 10:16:00+02:00
description: ???
source: https://www.haaretz.co.il/blogs/karenhaber/2022-02-10/ty-article/0000017f-f8d6-d044-adff-fbffa8bd0000
tags: דעות
title: כמה גמישות יש בתפישת הדמוקרטיה בישראל
---

אם חוק האזרחות, [שעבר בקריאה ראשונה](/news/politi/2022-02-07/ty-article/0000017f-e790-d62c-a1ff-fffb26e80000), יעבור גם בקריאה שנייה ושלישית, תהיה ישראל הראשונה להיכנס למועדון המדינות שמונעות התאזרחות של בני זוג של אזרחים על בסיס של פסילה אוטומטית הנובעת מרקע לאומי או אתני. כלומר, ישראל לוקחת לעצמה את החירות לשלול מאזרחיה את הזכות לקיים חיי משפחה בארצם. זו ללא ספק פגיעה בזכות המוקנית מתוקף חוק יסוד: כבוד האדם וחירותו. מטרת החוק, בסופו של דבר, היא למנוע השתקעות בעיקר של פלסטינים במדינה וצידוקו אינו בטחוני אלא דמוגרפי. כולו מכוון לשמר אי שוויון, שמהותו עליונות יהודית. הצידוק הביטחוני הוא סיפור אלטרנטיבי שנועד לסבר את האוזן הציבורית, שקל לה יותר עם הסבר ביטחוני מלהודות בגזענותה. 

[אם המשטרה אכן השתמשה ברוגלת פגסוס](/news/law/2022-02-09/ty-article-magazine/.premium/0000017f-e5ca-df2c-a1ff-ffdb502d0000) נגד אזרחים ישראלים, כפי שפורסם ב"כלכליסט", הרי שבמשך כעשור היא משתמשת ללא הסמכה כלפי אזרחים בפרקטיקה המיובאת מעולמות הלוחמה בטרור, בהן לא נדרש חשד ספציפי כדי לדלות מידע. זו אינה פעילות אפורה הנמצאת בגבולות הדמוקרטיה, זה מעשה לא דמוקרטי שפוגע בעקרון שלטון החוק על-ידי מי שאמון על אכיפתו. החשיפה הזו אולי הייתה מזעזעת יותר את אזרחי המדינה, לולא הייתה זו ממשלת ישראל שקידמה את מכירת הרוגלה הזו למשטרים שידועים בדיכוי זכויות אדם. 

אם מותו המחריד של [עומר עבד אל-מג'יד אסעד](/news/politics/2022-02-10/ty-article/.premium/0000017f-e58a-df5f-a17f-ffdeb1480000) היה קו אדום עבור הממשלה, הדיון על מותו לא היה נסוב סביב יכולתו של הקורבן להחזיק את ראשו כשהכוח מגדוד "נצח יהודה" עזב את המקום. כל אדם אמור היה לכאוב את המוות הנוראי, המיותר ומחוסר צלם האנוש הזה של קשיש בן 80 על רצפת אתר בנייה בלילה קר, כשהוא כפות ופיו ועיניו ומכוסים. כמו על עוד מקרים רבים, גם על המוות הזה אין כפרה, אבל החברה היהודית-ישראלית מתלבטת בסוגיה וגם לזה אין כפרה. מוזת המוסר שותקת, כאשר צידוקים כאלה עולים נוכח קדושת החיים. כן, גם אם אלה חיים של פלסטיני. 

אם חבר כנסת בישראל יכול לפנות לאזרחים, גם אם הם בדואים, בעת פינוי מאחז לא חוקי של יהודים בנגב ולומר ללא כחל וסרק: "מי שרוצה לחיות כאן – בסדר, אבל אנחנו בעלי הבית" וזה עובר חלק - יש לנו בעיה. אזרחות במדינה, בוודאי מדינה דמוקרטית, היא זכות. היא איננה בגדר "טובה" שהמדינה מעניקה לאזרחיה, ובוודאי לא תחת תנאים. בישראל מיעוטים הם "אזרחים על תנאי" ולא בגלל שאיתמר בן-גביר אמר, הוא רק ציין את המצב שכולנו מכירים. 

אם יש חוק לאום שמעגן מתן אזרחות אוטומטי ליהודים בלבד, מעודד באופן מוצהר קידום וביסוס התיישבות יהודית בלבד, קובע מועדי הזיכרון ממלכתיים יהודיים בלבד, הרי שמי שלא יהודי אינו זוכה למעמד אזרחי שווה. כששני אזרחים אינם זוכים למעמד שווה, אל תקראו לזה אפרטהייד אם זה מטריד אתכם, אפשר לקרוא לזה רק הפרדה, ובכל מקרה זה אינו דמוקרטי. 

כל-כך הרבה "אם" מצטרפים לתמונה ברורה כשמחברים את הנקודות, ועושה רושם שרק מעטים בחברה הישראלית מחברים אותן. היתר מעדיפים להתעלם. תהליכים נראים הרבה יותר טוב בדיעבד. תוך כדי תנועה קשה לרוב להבחין בהם. המצב בישראל הוא חמקמק: נוח להפריד בין ישראל לשטחים ולחשוב שמה שקורה שם נשאר שם; נוח להתעלם מגזענות אינהרנטית שמביאה לאפליה בין אזרחים בתוך שטחה הריבוני של המדינה; נוח לחשוב ש"יהודית" מסתדר עם "דמוקרטית". אבל ההתעלמות לא מעלימה את כל אלה, היא רק דוחה את ההתמודדות ומעבירה את הנטל לדור הבא. והנטל רק גדל. 

בתמונת העולם הדיכוטומית של החברה היהודית בישראל, מפליא כמה גמישות מתגלה בתפישת מידת הדמוקרטיה. פתאום יש המון גוונים לדמוקרטיה. זה במידה רבה נכון, אבל לא כשזה מגיע לשוויון אזרחי, שהיה אמור להיות המכנה המשותף של שמאל וגם ימין. אין שוויון אזרחי בתוך ישראל, אך בכל פרשה חדשה שמתעוררת, נדהם הציבור הישראלי לגלות עוד נורמות שאין מקומן במדינה דמוקרטית. הסכנה המיידית שבנימין נתניהו גילם אולי הוסרה לעת עתה, אך היא כאין וכאפס מול הסכנה שבשמירת התדמית הדמוקרטית כקליפה ריקה מתוכן ותחזוקתה משל הייתה כל המהות כולה.

לחצו על הפעמון לעדכונים בנושא:
------------------------------

* [פלסטינים](https://www.themarker.com/ty-tag/0000017f-da2d-dea8-a77f-de6fa5fe0000)