---
date: 2022-06-03 08:04:00+03:00
description: ???
source: https://www.haaretz.co.il/food/cookingwithkids/2022-06-03/ty-article/00000181-18be-d71f-a3e1-d9be29490000
tags: בישול
title: עוגת גבינה ואוכמניות קלה וקלילה
---

אחרי הפעם הראשונה שהכנתי את עוגת הגבינה הזו, אי אז בנערותי הירושלמית, ידעתי שהתאהבתי. לא רק שהיתה טעימה והתחסלה בשניות, קל כל כך להכין אותה, שלרגעים שקלתי אם לתת את המתכון ולשבור את התדמית שהצמידו לי ובכלל לא בגללי – בזכותה.

בעוד שבשנות ה-90 היה ממש קשה למצוא מלית אוכמניות, היום תמצאו אותן בכל סופר. עם זאת כתבתי כיצד ניתן להכין מלית ביתית בסוף המתכון. אפשר כמובן גם להשתמש בפירות אחרים, אבל השילוב עם האוכמניות הוא מנצח. למרות שהעוגה טעימה אחרי צינון לא ארוך, היא הרבה יותר טובה אחרי 24 שעות במקרר. אם אתם מכינים אותה בזמן, אל תכינו את הקצפת, אותה הכי טוב להכין לפני ההגשה, אבל בהחלט אפשר להכניס למקרר אחרי מריחת המלית וכיסוי בפלסטיק נצמד. והכי חשוב – היא נטולת גלוטן, מה שעושה אותה זמינה לפחות לנמנעים מגלוטן, אבל לא ממש עוזר לטבעונים ולרגישים ללקטוז – אבל היי, לפחות גילינו שאפילו העוגה לא מושלמת, רק כמעט.

**עוגת גבינה ואוכמניות (תבנית קפיצית 28)**

 עברו לתצוגת גלריהעוגת גבינה ואוכמניות 
צילום: קרן הבר**מה צריך?**

5 ביצים

חצי כוס (100 גרם) ועוד 1/3 כוס (66 גרם) סוכר לבן

250 גרם גבינת מסקרפונה

500 גרם גבינה לבנה 9%

1 מכל (250 מ"ל) שמנת חמוצה

3 כפות (30 גרם) קורנפלור

חבילה (80 גרם) אינסטנט פודינג וניל

1 מכל (250 מ"ל) שמנת מתוקה להקצפה

½ כוס (125 מ"ל) חלב

300 גרם מלית אוכמניות – ניתן לקנות או לחלופין להכין לבד (הסבר איך בסוף המתכון)

**איך?**

מחממים תנור ל-150 מעלות.

מפרידים את הביצים – את החלמונים מעבירים לקערה גדולה ואת החלבונים לקערת מיקסר.

לקערת החלמונים מוסיפים 1/3 כוס סוכר וטורפים בעזרת מטרפה. מוסיפים את המסקרפונה, הגבינה הלבנה, השמנת החמוצה וטורפים עד שהתערובת נעשית הומוגנית ואין בה גושים. מוסיפים חצי מחבילת האינסטנט פודינג ואת הקורנפלור וממשיכים לטרוף, שוב עד שהתערובת הומוגנית.

מקציפים את החלבונים במיקסר, כשמתחיל להיווצר קצף מוסיפים ½ כוס סוכר בשתיים-שלוש פעמים. כשהקצף יציב, מנמיכים את מהירות ההקצפה ומוסיפים לאט את תערובת הגבינות עד שהיא נטמעת. מפסיקים את פעולת המיקסר ויוצקים את התערובת לתבנית אפייה משומנת.

לפני שאופים את העוגה, מניחים תבנית עם כוס וחצי מים רותחים בתחתית התנור.

מכניסים את העוגה למרכז התנור ואופים כ-60-70 דקות תלוי בתנור, עד שהעוגה יציבה, שחומה ולא רוטטת בקצוות. היא תתפח, אך בתהליך הצינון היא תשקע מעט. מצננים את העוגה.

כשהעוגה כבר לא חמה, משאירים אותה בתבנית, מורחים את מחית האוכמניות ומעל מורחים, או מזלפים, את קרם הקצפת.

**קרם קצפת:** לקערת מיקסר יוצקים את השמנת המתוקה, ½ כוס חלב וחצי חבילה אינסטנט פודינג וניל ומקציפים.

עקרונית אפשר להכין אותה ולהגיש אותה בלי צינון, אך היא טובה יותר אחרי 24 שעות במקרר.

 עברו לתצוגת גלריהעוגת גבינה ואוכמניות 
צילום: קרן הבר**מחית אוכמניות ביתית:**

250 גרם אוכמניות (טריות או קפואות)

1/3 כוס (66 גרם) סוכר לבן

¼ כוס (63 מ"ל) מים

1 כף מיץ לימון

**ההכנה:**

מבשלים בסיר קטן תוך כדי ערבוב עד לקבלת המרקם הרצוי. ניתן להסמיך עם כפית קורנפלור, אחרי שמורידים מהאש ותוך כדי ערבוב.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)
* [עוגת גבינה](/ty-tag/cheesecake-0000017f-da2c-dea8-a77f-de6e4c2e0000)
* [עוגות, מאפים קינוחים מתכונים](/ty-tag/cakes-0000017f-da2a-d938-a17f-fe2a21fc0000)