---
date: 2020-10-13 19:36:00+03:00
description: ???
source: https://www.haaretz.co.il/family/homeschooling/2020-10-13/ty-article/.premium/0000017f-f8a8-d887-a7ff-f8ec51e30000
tags: חינוך
title: מהרהרים על חינוך ביתי? בואו נדבר על זה
---

רובנו לא היינו עם הילדים שלנו מעולם במצב צפוף כל כך ובמשך זמן רב כל כך בלי לצאת, בלי חברה של ממש ובלי הפוגה. בתפקיד שאמור להיות הכי טבעי עבורנו, אנחנו מוצאים את עצמנו בלי כלים, במצב כפוי ומלחיץ ובתוך אי ודאות עצומה שאינה בידיים שלנו. מעבר להחלטות שמתקבלות מעל ראשינו, והן בעלות השפעה עצומה עלינו ועל העתיד שלנו, כל המערכות הנלוות, בהן פעוטונים, גנים פרטיים, בתי ספר, צהרונים וחוגים, וגם מערכות לא פורמליות כמו הורים, בני משפחה וחברים - התאיידו באחת.

הקורונה הביאה איתה שינויים בדפוסי ההורות, גם אם עוד לא הגדרנו אותם. בין כל הדאגות הכלכליות, הבריאותיות ומטלות היומיום, למי יש זמן לנתח מה שעובר עלינו? זו הורות שנבנית מחדש תוך כדי תנועה ומתוך חוסר ברירה, וככזו היא מזמנת מבט אל השטיח המטאפורי תחתיו טאטאנו לא מעט דברים. זה הזמן להתבונן בהם, להתיר אותם ולמצוא את הדרך שלנו להעניק לילדינו את מה שלתפיסתנו ראוי שיקבלו. זו ההזדמנות לקחת את המושכות לידינו ולצמצם את אי הוודאות, להרגיש יותר בשליטה, גם אם כולנו בסחרחרה אחת גדולה.

אם בעבר, הכלל הראשון (נניח) בשליחת הילדים למסגרת היה "מה שקורה במסגרת, נשאר במסגרת", אזי כעת הגיע הזום, הגדיל את הרזולוציה והפך את החששות לעובדות נראות: המערכת פשטה את הרגל - היא לא מאורגנת ללמידה מרחוק, היא אינה מקנה לילדים כלים שמתאימים לצרכי העתיד, אין בה חשיבה יצירתית, אין ידע ואין מה לדבר על למידה משמעותית. יש מדדים וסטנדרטים והם אנכרוניסטים מאין כמוהם. אם הכלל השני בשליחת ילדים למסגרת היה "ידע וערכים קונים בבית וחברים קונים במסגרת הלימודים", באה הקורונה והריחוק החברתי ופוף - גם זה איננו.

אז איפה כל הדברים הללו תופסים אותנו כהורים? הרי די ברור שהמערכת קורסת, וממנה לא יבוא הפתרון. אולי אנחנו בעצם משקיעים את כל האנרגיות שלנו במקום הלא נכון? איך אנחנו צריכים לגשת להורות, לחינוך בכלל? כיצד זונחים דפוסים שכבר הפכו ל"אוטומטיים" ומתחילים לשנות אותם? איך מעוררים למידה עצמאית בילדים? מה זה חינוך ביתי שפתאום כולם מדברים עליו? איך אפשר להיות הורה ומורה? מה אנחנו רוצים? איך לומדים בכלל בבית?

Homeschooling or Whole Being Living TEDx Talksשאלות חשובות אלה ורבות אחרות הולידו את המדור הזה, שנועד להורים שפתאום מצאו את עצמם מגדלים ילדים בבית, ויש להם לא מעט תהיות. עם זאת, תשובות לא יהיו כאן, כי אין תשובות אבסולוטיות או דרך אחת נכונה - אבל יש כיווני מחשבה, דרכים לפתרונות, שיתוף ואולי אפילו קצת השראה. זהו אינו בהכרח מדור בדגש על החינוך הביתי, כפי שזהו ניסיון להביא לאור את הגישה הייחודית הזו ואיתה פרספקטיבות על חינוך לכל הורה שמבין שאין מי שייקח את זה על עצמו, מלבדו. המטרה היא לעורר מחשבה ולסייע לכל אחד למצוא את המקום שנכון עבורו. כולנו מגיעים להורות ממקומות אחרים, עם סט ערכים שונה וראיית עולם עצמאית, לכל משפחה יש את הניואנסים, האמונות ואורח החיים שלה - ולכן אין מתכון שמתאים לכולם. הורות דורשת התאמות אישיות אפילו בין ילד לילד, מי כמונו יודע.

ובכן, אני קרן הבר, אמא לשלושה (בן 17, בת 14 ובן אוטוטו 11). יישמתי חינוך ביתי במשך 15 שנים, לפעמים גם כתבתי על זה, היום ילדיי לומדים בבית ספר אנתרופוסופי. אני מזמינה אתכם לשיח הורי על נושאים שמטרידים אותנו בתקופה הזו ואיך אפשר להתמודד איתם. נדון בסוגיות הוריות וחינוכיות שעולות מהצרכים המשתנים שלנו בעידן קורונה, ממה שהשינוי הזה אומר לגבינו ואיך לעזאזל מתמודדים עם כל הבלאגן הזה?

קחו נשימה עמוקה ובואו נתחיל לדבר.

*מוזמנים לשלוח שאלות ונושאים לדיון למייל [LegadelBabait@gmail.com](mailto:LegadelBabait@gmail.com)*

לחצו על הפעמון לעדכונים בנושא:
------------------------------

* [חינוך](https://www.themarker.com/ty-tag/0000017f-da2f-d494-a17f-de2f87270000)
* [הורות](/ty-tag/parenthood-0000017f-da26-d938-a17f-fe2ebef50000)