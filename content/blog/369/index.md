---
date: 2019-05-23 13:23:00+03:00
description: ???
source: https://www.haaretz.co.il/blogs/karenhaber/2019-05-23/ty-article/0000017f-f8d1-d460-afff-fbf706910000
tags: דעות
title: מקאמי 1943 ועד ישראל 2019
---

*"רוצה אני לאהוב את מולדתי ולאהוב את הצדק כאחד. אינני מבקש כל גדולה למולדתי אם גדולה זו עשויה מדם ושקר. מבקש אני להפיח חיים בצדק ודרכו להפיח חיים במולדתי".* 

הדברים האלה מופיעים בקובץ "מכתבים לידיד גרמני" שכתב הסופר אלבר קאמי ביולי 1943. במידה מסוימת ומכאיבה במיוחד, הכמו-דיאלוג שמנהל קאמי עם אותו גרמני הנמצא מן העבר שני של המתרס, מתאים באופן מושלם למאבק הפוליטי הפנימי שמתרחש היום בישראל, מדינה שבה הדם והשקר עלו על גדותיהם. 

52 שנה של גביית מחיר, תילי תילים של דם ושקרים. שתקנו, הסכמנו לגבולות הגזרה, נתנו מרחב ביטחון, הפגנו התגייסות למען המדינה, פחות למען הצדק. והנה אנחנו מסומנים כבוגדים, משל אין מקום לכולם במדינה, באותו בית לאומי שלנגד עינינו הופך לאומני. אולי כתבנו על הקיר שהכיבוש משחית אבל גם עם השחיתות חיינו. עובדה. היא רק הלכה והתרחבה. 

במשך השנים למדנו לתחזק את מראית העין הדמוקרטית, עד שהנה, היא מאיימת על עצם היותנו. התייחסנו לישראל כדמוקרטיה בניכוי השטחים, הסתכלנו עליה מתוך זווית הראיה המצומצמת ביותר, זו שמאפשרת לנו לחיות בתוך בועה כי רק כך נוכל לחוות אותה בזמן שבשמנו "הדמוקרטי" מתרחש כיבוש הרומס זכויות אדם ואדמה.

המוכנות שלנו לשחק את המשחק הזה, להכתיר את עצמנו כדמוקרטיה היחידה באזור, לטבול שוב ושוב במעיין הנרקיסיזם שממנו ניבטת רק דמותה המצודדת של המדינה - הפרחת השממה, הפיתוח, ההייטק, המדע, הצבא, הצבר, מגש הכסף. כל כך הרבה פאתוס שהסתיר מורסות שמאיימות להתפוצץ, והנה, הן כאן במלוא הדרן.

יותר מדי שנים הסכים השמאל לשחק לפי חוקי המשחק של הימין. משכנע את עצמו שאפשר להפריד בין ישראל לבין מה שקורה בשטחים. שאפשר לאהוב את ישראל ולרצות להתגורר בה מבלי להיות מחויב לשינוי שרצה לראות. משלם מחיר יקר על הרצון להפיס, להיות בסדר, להיות חלק, לציית, למחות בתוך הנורמות, להתכופף בפני הנרטיב הביטחוני ולהתגייס למען המדינה בכל מצב.

52 שנה שלא משנה איך נהפוך אותן הן פרק זמן ארוך מדי של מוכנות לחיות בצד הכיבוש ולנסות לתחזק "דמוקרטיה". הדרך של השמאל, ולא רק בארץ, לא חיפשה אף פעם רק את החיבוק הפטריוטי האוהב של המדינה, אלא שאפה לכונן אותו על יסודות של צדק, סולידריות ושוויון. לכן תמיד לוקח זמן לשמאל להתעורר ובדרך כלל זה קורה רק אחרי שכלו כל הקיצין. היום, כש"שמאל" הפך כינוי גנאי ומלה נרדפת לבוגד, כששחיתות היא דרך פעולה, כשאינטרסים אישיים וקבוצתיים עומדים מעל לאינטרס הציבורי, כשהלאומנות מאיימת על עצם הגרעין הדמוקרטי - נראה שהגענו לנקודה הזו.

ההתייחסות בישראל לשמאל כ"הם", אלה שאינם אוהבים את המולדת וחובבי טרור, היא תעמולה בזויה שנועדה לסמא עיניים. הימין, שאוהב לראות עצמו כבעל הבלעדיות על אהבת המולדת, מוכן לקדש בעבור זה את כל האמצעים. שלטונו בארבע הקדנציות החולפות של בנימין נתניהו הביאו להעדפת המולדת והזהות היהודית על פני כל עקרון אחר, בטח על פני המוסר, ההגינות, היושרה, הצדק, השוויון, האחריות, המנהל תקין ושלטון חוק. מבחינתו, אי צדק הוא בגדר צו מוסרי אם מנגד עומדת המולדת כמו שהוא רוצה לראות אותה - גדולה וחולשת על מיליוני בני אדם ללא זכויות ועדיין מתהדרת בתואר "דמוקרטית".

אלא שלא כך היא. ניתן לאהוב את המולדת ובמקביל לשאוף לכינונו של צדק. אין ברדיפה אחרי הצדק כדי להעיב על אהבת המולדת, להיפך, היא מחזקת אותה. לרצות לראות את ישראל משוחררת מכבלי הכיבוש, משחיתות ומניוון מוסרי ומממשת דמוקרטיה המאפשרת לכלל אזרחיה לחיות בה - איננה בגידה. זו ראיה מפוקחת שמעדיפה ישראל קטנה יותר בגודלה, אך חזקה, שוויונית וצודקת יותר במהותה. ממש כמו שראו אותה בחזונם מקימיה.