---
date: 2020-09-03 11:49:00+03:00
description: ???
source: https://www.haaretz.co.il/food/cookingwithkids/2020-09-03/ty-article/0000017f-f8b7-d47e-a37f-f9bff1830000
tags: בישול
title: 'התוספת שגונבת את ההצגה: שעועית ירוקה'
---

כשהגיע אימייל מהעורך השואל על מתכונים עם שעועית ירוקה, התקשיתי להאמין שלא העליתי עד כה את אחת התוספות הכי אהובות בבית שלנו. כשניסיתי להבין איך התרחש מחדל שכזה, המסקנה היחידה שהגעתי אליה היא שככל הנראה נראה לי פשוט מדי להעלות מתכון אחד אז פשוט לא כתבתי.

אז אם כבר מתקנים טעויות עבר, למה לא כמה מתכונים?

לגבי השעועית, אני אוהבת להשתמש בשעועית ירוקה דקה , כמו כן ולמרות שיש שעועית טרייה, נוח לי לעבוד עם הקפואה. פשוט מוציאים מהמקפיא ומאדים כ-5 דקות בסיר אידוי או מבשלים 4 דקות בסיר עם מים רותחים ומסננים מיד. כל המתכונים מתחילים בשלב ההתחלתי הזה וכולם מתייחסים לשעועית שסוננה מנוזלים עודפים לפחות 5 דקות אחרי האידוי או הבישול.

 עברו לתצוגת גלריהשעועית ירוקה צילום: קרן הבר**שעועית ירוקה בחמאה חומה ובלסמי**

מנה טעימה גם בלי הבלסמי, אפשר במקום מיץ לימון

**מה?**

300 גרם (חצי שקית) שעועית ירוקה עדינה

2 כפות (30 גרם) חמאה ללא מלח

1 כף (15 מ"ל) חומץ בלסמי – לא חובה, אפשר במקום כף מיץ לימון

מלח אטלנטי לפי הטעם

פלפל שחור לפי הטעם

ניתן לגוון עם 4 שיני שום כתושות שמטגנים בחמאה החומה

**איך?**

בסיר קטן ממיסים את החמאה ומבשלים אותה כ-2 דקות על להבה בינונית עד שהיא מתקרמלת ונעשית חומה. אם רוצים להוסיף שום למתכון, מוסיפים את השום לחמאה אחרי כדקה וחצי ומערבבים כל הזמן כי הוא מאוד עדין. מורידים מהאש. מוסיפים כף בלסמי, מערבבים ושופכים על השעועית, מתבלים במלח ופלפל לפי הטעם.

 עברו לתצוגת גלריהשעועית ירוקה בתנור בפרמזן, שמן זית ופירורי גריסיניצילום: קרן הבר**שעועית ירוקה בתנור בפרמזן, שמן זית ופירורי גריסיני**

למעשה זו שעועית צלויה בתנור – מידת הקריספיות שלה תלויה בטעם שלכם

**מה?**

600 גרם (חבילה) שעועית ירוקה עדינה

3 כפות (45 מ"ל) שמן זית

6 שיני שום כתושות – לא חובה

1/4 כוס (25 גרם) פרמזן מגורדת

2 כפות (30 גרם) פירורי גריסיני – לא חובה

מלח ופלפל לפי הטעם

**איך?**

מחממים תנור ל-200 מעלות.

מעבירים את השעועית לקערה, מוסיפים את שמן הזית והשום ומערבבים היטב עם הידיים, בוזקים מעל את הפרמזן, ואם רוצים גם את פירורי הגריסיני, מתבלים במלח ופלפל ומכניסים לתנור ל-15 דקות.

**שעועית בחמאה, שום ולימון**

**מה?**

600 גרם (חבילה) שעועית ירוקה עדינה

40 גרם חמאה

6 שיני שום כתושות

2 כפות (30 מ"ל) מיץ לימון

מלח ופלפל

**איך?**

מחממים את החמאה בסיר בינוני על אש בינונית, כשהיא נמסה מוסיפים את השום ומטגנים תוך ערבוב כדקה. מוסיפים את השעועית ומטגנים יחד עוד כשתי דקות. מורידים מהאש, מוזגים את מיץ לימון, מערבבים, מכסים במכסה ומניחים לשעועית לקבל את הטעמים כשתי דקות - מגישים.

**גראטן שעועית**

**מה?**

50 גרם חמאה

2 כפות קמח לבן

כוס ורבע (300 מ"ל) חלב פושר

מלח

1/4 כפית אגוז מוסקט – לא חובה

חמאה לשימון תבנית

1/2 כוס (50 גרם) פרמזן מגורדת

3 כפות פירורי גריסיני

2 כפות (30 גרם) פרמזן - נוספות

**איך?**

מחממים תנור ל-200 מעלות

ממיסים את החמאה בסיר בינוני על אש בינונית כשהיא נמסה מוסיפים את הקמח ומערבבים. מוסיפים את החלב תוך כדי בחישה מתמדת עד שהוא מגיע להסמכה ומבלי להרתיח אותו – אפשר להנמיך את הלהבה. כאשר הוא סמיך מורידים מהאש. מוסיפים את הפרמזן, המלח והאגוז מוסקט ומערבבים.

מניחים את השעועית בתבנית פיירקס ומוזגים מעליה את הרוטב. מפזרים מעל את פירורי הגריסיני והפרמזן ומכניסים לתנור ל-25 דקות בערך תלוי בתנור ובכל מקרה עד שמשחים. מוציאים ומגישים.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)