---
date: 2021-02-25 09:24:00+02:00
description: ???
source: https://www.haaretz.co.il/blogs/karenhaber/2021-02-25/ty-article/0000017f-f89f-d2d5-a9ff-f89fc7800000
tags: דעות
title: אני, אתה והגנרל הבא
---

השבוע פורסמה מודעה של בכירים לשעבר במערכת הביטחון הקוראים לכחול-לבן לפרוש מהמרוץ לכנסת. בני גנץ אמר כי הוא [נורה בגב](/news/elections/2021-02-22/ty-article/.premium/0000017f-f0a5-d497-a1ff-f2a56fc80000) במקום שיתבצע חיפוי על היעד, אך במזל או שלא - לא נפגעה המוטיבציה שלו להמשיך ולהסתער ולו רק בשם מורשת הקרב שברצונו להותיר אחריו. הניסיון של גנץ למצב את נחישותו כמופע הרואי אולי מתיישב עם עולם האסוציאציות הצבאיות שלו, אבל כל מי שעיניו בראשו רואה שהוא בחר באפשרות הלא נכונה. במקום להיכנס מתחת לאלונקה שעליה מוטלת ישראל, הוא נכנס מתחת לסולם הגנבים של בנימין נתניהו. 

די עצוב שב-2021 כל הקטע הצבאי הזה עוד עובד על מישהו. התרגלנו שהז'רגון הצבאי נמצא בכל מקום, שכל ביקורת מבית מכונה בחיבה "ירי בנגמ"ש"; כל פעולה היא "מאבק", "מבצע" או "מלחמה"; כולנו נכנסים ל"כוננות ספיגה" כשאנחנו לא "משמידים", "מחסלים", "מנטרלים" או "תוקפים חזיתית" איזה "בנק מטרות". כולנו "עולים על המוקש", "נשכבים על הגדר", "מתאבדים על נושא" ולא פעם משאירים "אדמה חרוכה" אחרי שמישהו "חימם את הגזרה" או "נכנס מתחת לאלונקה" בדרך "לכבוש" משהו. 

ידוע שהחברה הישראלית מגויסת בכל רמ"ח איבריה, ובוודאי הפוליטיים. מאז ומתמיד משמשת מערכת הביטחון כבית היוצר הראשי לפוליטיקאים. כמעט בכל מערכת בחירות מגיח גנרל או שניים כתקווה חדשה ולרוב נכשל נחרצות, ובכל זאת, בכל סבב בחירות הרבה יותר מדי אנשים נושאים עיניהם אל "הגנרל הבא", מתודלקים לרוב על ידי כלי תקשורת מכתירים מועמדים מקרב הפורשים ממערכת הביטחון, עוד לפני שהם רואים בעצמם פוליטיקאים (ע"ע גדי איזנקוט). 

על הנייר זה עובד יפה, הבעיה היא כמובן עם רק עם המציאות. עובדתית, לאורך השנים, אנשי צבא בכירים לא ממש הגשימו את כל התקוות שנתלו בהם. גנץ בוודאי אינו הראשון או האחרון. הסטטיסטיקה פועלת לרעתם של פושטי המדים: מתוך כל הרמטכ"לים שנכנסו לפוליטיקה, רק שניים הפכו ראשי ממשלה: יצחק רבין ואהוד ברק. כל השאר היו בעיקר תקוות שנגוזו: משה דיין, רפאל איתן, אמנון ליפקין שחק, שאול מופז, משה יעלון, גבי אשכנזי ובני גנץ. אלופים, ובהם אלופה אחת, הצליחו עוד פחות. 

לא ברור מה גורם לציבור לנהות בכל פעם אחרי הגנרל הבא. בסופו של דבר, לא רק שזליגת הפרסונות הצבאיות לפוליטיקה פוגעת במערכת היחסים בין שתי המערכות, היא מקבעת שיח גברי והופכת את השיח הפוליטי לצבאי, לא רק בז'רגון אלא גם במהות. אלא שכאן גם טמונה הבעיה הגדולה ביותר, משום שדפוסי הפעולה הצבאיים שונים מאוד מאלה האזרחיים. אלו שתי מערכות שונות ומובחנות וכל אחת מהן דורשת ראייה שונה לגמרי, הנובעת מהגיון פנימי אחר וערכים שונים. 

הנקודה היא שכל עוד יש ביקוש, יהיה היצע. נראה שהסחרור המיליטריסטי הזה לא ייגמר עד שהציבור לא יחליט שהוא הולך לבקו"ם כדי להשתחרר. בינתיים 73 שנה הפז"ם דופק, והדבר הכי יציב שיצא לנו משילוב של צבא ופוליטיקה זה כיבוש על הפלסטינים ועל התודעה האזרחית שלנו. מדינה שבויה שמחפשת גנרל שיושיע אותה - זה יכול היה להיות נושא למחזה הבא של חנוך לוין, אבל אלה הם חיינו. יש לקוות שיום אחד שנקיץ מההזייה הזו ונתחיל להיות אזרחים. כאלה שפושטים מדים, מחזירים ציוד ומתחילים את החיים.