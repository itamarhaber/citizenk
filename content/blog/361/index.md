---
date: 2019-06-20 13:22:00+03:00
description: ???
source: https://www.haaretz.co.il/blogs/karenhaber/2019-06-20/ty-article/0000017f-f8fa-d2d5-a9ff-f8fe04350000
tags: דעות
title: '"הטרור המיני" הוא הצ''יזבט הגזעני החדש של הימין'
---

תקיפה מינית של ילדה היא נפשעת גם בלי שנדע את כל הפרטים שמאחוריה. אין בר-דעת שחושב אחרת, ועם זאת יש תקיפות מיניות שעוברות בשקט וכאלה שהופכות לסערה של ממש. בין אם החשוד באונס הילדה בת השבע, [מחמוד קטוסה](/news/law/2019-06-19/ty-article/.premium/0000017f-e1fa-d75c-a7ff-fdffb6410000), אשם או לא, מה שצורב את התודעה של הציבור הישראלי הוא תסמין של חברה גזענית. בפרשת האונס הזו רב הנסתר על הגלוי והלא-הגיוני על ההגיוני אבל היא כבר ממזמן עזבה את מחוזות ההגנה על קטינים מפני תקיפות מיניות והפכה לצ'יזבט גזעני המסופר במדורת השבט. 

בציבור הישראלי מוסגרה הפרשה בצורה ברורה: [פלסטיני אנס ילדה יהודיה בת שבע בזמן שחבריו החזיקו אותה וצחקו ואז שחררו אותה לביתה](/news/politics/2019-06-17/ty-article/0000017f-f769-d044-adff-f7f91fe80000). בין אם זה נכון או לא - לפי הנרטיב הזה נצרבה התודעה. כך נולד בשעה לא טובה ז'אנר חדש: טרור מיני. ואמרו מעכשיו: הלל מיטלפונקט צדק. 

לא רק גיבורי מקלדת ימניים תקפו ברשתות אנשי שמאל על כך שלא גינו מספיק או לא יצאו לתקוף ערבים, העליהום הגזעני היה בכל מקום והשימוש בהגדרות "יהודיה" ו"פלסטיני" השתולל ועשה פלאים. גם חברי כנסת כמו קטי שטרית (ליכוד) הצטרפו לחגיגה עם משפטים כמו "המוח המעוות של הטרוריסט עולה עוד רמה". על שטרית איש לא ממש שמע, אבל השר גלעד ארגון מיהר לומר כי צריך "לחקור את הנאשם כבעל רקע לאומני ולשאול אם היה נוהג כך גם בילדה פלסטינית". גם אביגדור ליברמן תרם את שלו: "זו לא פדופיליה אלא טרור נטו מהחמורים ביותר". 

 עברו לתצוגת גלריההפגנת פעילי להב"ה ליד הכפר דיר קדיסצילום: אורן בן חקוןבפרשה הזו אף היגיון לא יפסול את התיאוריה הלאומנית שחוגגת על הטראומה של הילדה. אין ממש תיק, אם יש - הוא מלא חורים, אין ראיות פורנזיות, אין מועד, אין עדות מהימנה, יש אליבי מתוקף, ולמען האמת גם לא ברור אם היה אונס. יותר מכך, התנהגות המשפחה תמוהה ומבולבלת. היא לא ששה להתלונן וגם פיטרה את עורך הדין מטעם "חוננו" משום שהוא נוקט בקו לאומני. אך מה זה משנה, המסר לציבור כבר הועבר: הפלסטיני אנס ילדה בת שבע כי הפלסטיני הוא חיית אדם. 

מין וטרור תמיד היו זיווג טוב להפחדת האוכלוסייה. מן המפורסמות שאסור להשוות אבל "דר שטירמר" עסק בכל העשור הראשון להפצתו בתעמולה מסוג זה - סקנדלים ופשעים של יהודים כלפי נשים אריות שלא היו פרי תלונות במשטרה או עיתונות חוקרת אלא אגד של סיפורים לא מבוססים שכל תכליתם לתמרן רגשות שליליים ודה-הומניזציה של יהודים שכונו עכברושים. 

דה-הומניזציה היא גם חלק בלתי נפרד מסכסוכים אתניים. ברואנדה כינו ההוטו את הטוטסי "ג'וקים" ובעלי עבדים בארה"ב היו בטוחים שהשחורים הם תת-אדם. זה הרבה יותר קל כשהופכים את האויב למפלצת לא אנושית. דפוסים אלה מלווים את האדם משחר האנושות. הם היו קיימים גם בעת העתיקה, בתרבות הסינית, המצרית והמסופוטמית. אין ספק שמדובר בדרך מצוינת לשחרור אגרסיות לאומיות ועכבות מוסריות. 

זה לא מכבר הוענק לפלסטינים התואר "חיות טרף" על ידי ראש הממשלה, בנימין נתניהו, בעת שבחר למחזר רטוריקה עתיקת יומין על הערבי והסכין. כך, אנו מוצאים את עצמנו מול ציבור שקורא להטיל עונש מוות על אדם שעוד לא הוכחה אשמתו רק משום שהוא פלסטיני. שום דרישה כזו לא נשמעת בציבור כשילדות נאנסות על ידי יהודים. זרע הערבים הוא שמסוכן, לא זרע הפורענות שבמדיניות הלאומנית. מימין לא בקע אף קול אחראי ושקול שמבקש להמתין עד לתוצאות החקירה, רק התלהמות נגד הפלסטינים. היכונו לטרור החדש של הקיץ: גל עכור של זרע פלסטיני בא להשמידנו!