---
date: 2016-06-20 14:36:00+03:00
description: ???
source: https://www.haaretz.co.il/blogs/karenhaber/2016-06-20/ty-article/0000017f-f89b-d044-adff-fbfb7cbb0000
tags: דעות
title: לחיות כדי לספר על מפגש עם ריקלין
---

ביום שישי יצאתי לפגוש את שמעון ריקלין. כן, המתנחל, איש הימין חסר העכבות, שאם לא היה חובש כיפה הייתי מנחשת ש"אין לו אלוהים". קביעת הפגישה היתה פומבית ומקרית. זה התחיל מדיון בטוויטר [בעקבות פוסט קודם שלי, שהתייחס לוויכוח הרשת בין ריקלין לח"כ סתיו שפיר](/blogs/karenhaber/2016-06-13/ty-article/0000017f-f8e6-d460-afff-fbe65e4d0000), והסתיים בקביעת פגישה בינינו. מכיוון שתיאום הפגישה היה פומבי, הוא עורר תגובות שנעו על ספקטרום רחב שבין חיוב לשלילה, מימין וגם משמאל. מכל הדברים, השאלה התמימה של בני הבכור, שמעולם לא שמע על ריקלין אבל נתקל באלימות של אנשי ימין, אם יש סיכוי שאפגע, הוכיחה לי שהמפגש חשוב. 

אם התכוונתם, כמקובל במחוזותינו, לחבר תשובה על היותי פריבלגית בעלת מנטליות של שפחה חובבת טרוריסטים ולכן ילדי גדלים בלי פחד מערבים אבל כן מימנים חובשי כיפה, כדאי שתעצרו – אתם נופלים לסטריאוטיפים שבניתם. במפתיע איני חיה בבועה, אחותי היא דתייה שמתנחלת בסוסיא, על כל הסטריאוטיפים המשתמעים מכך. רק סליחה שהיא לא מזרחית, אבל היא פגשה "איש מרוקאי נפלא למטרות נישואים" והביאה איתו לעולם ארבעה ילדים. אני מקווה שזה נחשב אצל מי שסופר. כאן, ממש בפסקה הזאת, טמון כל הסיפור והוא לחלוטין לא אישי. הסטריאוטיפים של כל צד, השנאה, השיסוי והניסיון להכניע זה את זה כאילו צד כלשהו ייצא מזה מנצח, מאלה אנחנו יוצאים והפסדנו בידנו. 

 עברו לתצוגת גלריהשמעון ריקליןצילום: דודו בכרדווקא מכיוון שריקלין הוא ריקלין על כל המשתמע מכך, ובעיקר תיוגו כקיצוני, הפגישה איתו נראתה לי כמו הדבר הנכון לעשות. לא השוני בדעותינו המדיניות, שתהום פעורה ביניהן, הוא הנקודה, אלא ההבנה כי לכל הדעות האלה יש מקום. השיח בישראל אלים ורווי הסתה, שנאה וגינויים. חוסר הסבלנות הפוליטית יוצר מתיחות פנימית, שגם היעלמות מסתורית של הסכסוך הישראלי-הפלסטיני לא תפיג אותה. בסופו של דבר, יהיו גבולותיה של המדינה אשר יהיו, את השסעים מבית יהיה צורך ליישב. את השסעים האלה אפשר להכיל, לאו דווקא לפתור, בתוך כללי משחק ברורים. אפילו כבר חשבו על זה פעם – זה נקרא פלורליזם, זה מעוגן בדמוקרטיה וזה מחייב סובלנות וקבלה. 

השיסוע בישראל הוא תולדה של שנים, הוא לא נולד עם עלייתו של בנימין נתניהו לשלטון. עם השנים והסרת האיומים הקיומיים על המדינה, נכשלה הפוליטיקה בשאלה "מה הלאה?" למעשה, היום ציבורים מסוימים מרגישים מאוימים, בין אם האיום מדומה או לא, משל אנחנו בעיצומו של משחק סכום אפס. אלא שאין כאן משחק סכום אפס, על הספינה הזאת אנחנו נמצאים יחד. העובדה שהפוליטיקאים בארץ מעצימים את השבר והבידול ואינם מקבלים על עצמם אחריות כדי לקרב, לייצר שיח אחר ולהעניק לגיטימיות רחבה למגוון של דעות ולביקורת היא עצובה, כמו גם קבלתנו את המצב. 

סובלנות למגוון רחב של דעות היא נדבך חשוב בדמוקרטיה, אך בישראל היא מצטמצמת עם השנים. השנאה שמטפטפת ממקלדות ויוצרת שיח אלים לא מפחידה ברמה הקיומית הפרטית, אלא ברמת העתיד של כולנו. איזה מין עתיד יש לילדים של ריקלין ושלי ביחד בעוד 20 שנה? בתוך עידן אינדיבידואליסטי שמקדש זכויות פרט, מנסה הציבוריות הישראלית להצמיח קווים לדמותו של הישראלי המצוי ומי שיוצא מהקווים מורחק מהמחנה. רק שקבוצת המורחקים הולכת וגדלה והמחנות נאספים זה מול זה, בעוד שבסופו של דבר אמורה להיות להם מטרה משותפת. 

ישראל עומדת מול טרור המופנה נגד ישראלים באשר הם ובישראל יש אנשים שמדרגים את מידת האכפתיות למותם של אזרחים. כמה קהות חושים וזילות בחיי אדם עוד נוכל להכיל? כאשר בתוך ישראל פנימה נוצר "הם או אנחנו", בעוד שבעצם זה אמור להיות "כולנו", מוצאים את עצמם מפקדים בצה"ל מואשמים בבגידה משום שלא נתנו גיבוי לחייל שפעל בניגוד להוראות, אך בהתאם לרוח "העם". אם את הרוח הרעה הזאת לא עוצרים נבחרי הציבור, הגיע הזמן שהציבור יאמר את דברו. הבדלי הדעות הם חלק מהמציאות המורכבת והאלימות בשיח רק מחדדת את נקודות השוני ומרחיקה את המשותף. פוליטיקת הזהויות מתרחקת מהמסגרת הכוללת, שבה לכל הזהויות האלה יש מטרה משותפת. 

אני רואה את מקומי בישראל לא מתוקף דעתי הפוליטית, אלא מעצם הבחירה היומיומית שלי להישאר כאן, על כל המשתמע מזה. הלכתי לפגישה עם ריקלין כי בעיני הוא סמל למי שעשה את כוחו הציבורי דווקא מרכיבה על השיח האלים שברשת. בעיני, העובדה ששנינו מסכימים כי השיח האלים הזה פוגע בחברה הישראלית היא מקור לכוח וסיבה לשיתוף פעולה. אין חשש שריקלין יהפוך לשמאלני או שאני אהפוך לימנית, אבל יש מקום לקוות ששיח כזה יוביל לשינוי. במקום שבו מצטמצם השיח, התרופה היא דמוקרטיה, קבלה וסובלנות. מתוך ויכוח על גבולותיה של המדינה צמח ויכוח על גבולות החברה. אלא שבעוד שהוויכוח על המקום ועל הדרך לגיטימי, הוויכוח על מי שייך פוגע בבית המשותף ומחליש אותו כלפי פנים וכלפי חוץ. 

אין לי מושג אם יש גרעין של עשייה או שינוי במפגש של ריקלין ושלי, אבל קבענו להיפגש גם ביום שישי הקרוב. אם הפגישות של ריקלין ושלי יביאו ליותר סובלנות ולהורדת מפלס האלימות ברשתות, המאמץ הזה שווה. ההטרוגניות הישראלית והמציאות המורכבת שלה מחייבות חיזוק אלמנטים דמוקרטיים. זה בידיים שלנו, לא רק בדמות הפתק בקלפי, אלא גם על ידי האמונה בדמוקרטיה ישראלית ובזכות של כולנו להיות חלק לגיטימי מהחברה הישראלית. זה לא בומבסטי, זה לא דמיוני ובהחלט כבר אמרו את זה קודם.