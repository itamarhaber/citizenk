---
date: 2021-04-29 11:21:00+03:00
description: ???
source: https://www.haaretz.co.il/blogs/karenhaber/2021-04-29/ty-article/0000017f-f8ee-d460-afff-fbee40020000
tags: דעות
title: אם בנתניהו נפלה שלהבת, מה יגידו כל האברי גלעדים?
---

אחד הכללים באימוני גמישות הוא להגיע כל אימון למקום הכי רחוק, לחכות כמה שניות ולהרפות. מתיחה מהירה מדי עלולה לגרום לנזקים, וכמוה הישארות לזמן ארוך מדי בנקודת המקסימום - לכן ההרפיה חשובה. בסופו של דבר תביא ההתמדה לגמישות הרצויה. מסתבר שזה עובד גם על מדינות, משום שבמידה רבה, וביתר שאת בשנתיים האחרונות, זה בדיוק מה שקורה לישראל בזמן שנתניהו בודק את גמישות שלטון החוק. 

[הניסיון למנות את אקוניס לשר משפטים ביום שלישי](/news/law/2021-04-27/ty-article/.premium/0000017f-eaae-d639-af7f-ebffa1140000) האחרון היה תרגיל המתיחות האחרון. [ההודעה של נתניהו (רביעי) על מינוי גנץ](/news/elections/2021-04-28/ty-article/0000017f-f468-d487-abff-f7fe93100000), הייתה ההרפיה הנדרשת שניות לפני קריעת עוד רצועה - רצועת הציות לחוק. את ההכנה למתיחה הבאה נתניהו כבר הניח בתגובתו לבג"ץ, שהועברה בתזמון מדויק שניה לפני שחזר בו והודיע על מינוי גנץ. שם ציין לטובת תומכיו כי בית המשפט והיועמ"ש "אינם ממשלת-על". הוא יודע מצוין שהם ממלאים את תפקידם מתוקף סמכותם ושהוא חרג משלו, אבל בלי עוד מתיחה קטנה נתניהו פשוט לא יכול. 

לאור היום ובפומבי ראש הממשלה צפצף על החוק שהוא עצמו התקין עם הרכבת הממשלה הפריטטית, ובתקשורת מדווחים על מחלוקת במינוי שר. אלא שזו אינה "מחלוקת" - זהו אי ציות לחוק, וכשזה מגיע מראש הממשלה זה הרבה יותר מסתם "מסוכן". מאז 2015 בכל שני וחמישי הוא מתלונן על "הפיכה שלטונית" שלא הייתה, אך למעשה מי שמבצע הפיכה שלטונית ורומס את שאריות הכלים הדמוקרטיים שמתקיימים בישראל זה הוא עצמו. זו הפיכה שלטונית מדורגת שמרגילה אותנו כל פעם קצת, כמו אותן צפרדעים בסיר המים המתחמם. 

כבר ברביעי נשמע אברי גלעד מסביר לצופיו בתוכנית הבוקר ובדיון עם מי שהיה שר משפטים במדינת ישראל, שאין חוק שמחייב שמירה על החוק. זה כנראה מה שקורה כשתעמולה צינית שוטפת אזרחי מדינה להאמין בהגדרה המצמצמת של הדמוקרטיה כ"רצון הרוב". כך נזנח אחד העקרונות החשובים בדמוקרטיה - שלטון החוק והכפיפות השוויונית של כל האזרחים, ללא יוצא מן הכלל, לחוקי המדינה. עקרון שבין היתר נועד למנוע מצב של שימוש לרעה בכוחה השרירותי של המדינה. אם בתקשורת מהדהדים עיוותים, מה יגידו האזרחים? 

בעוד עמית סגל "משפרר" סיסמאות ו"מפרש" את ההפגנות בבלפור כגרסה הישראלית להסתערות על הקפיטול, על "הקפיטול הישראלי" הסתערו כבר מזמן. המתקפות על מהות שלטון החוק בישראל הן מתוך "הקפיטול" שלנו והפרזנטור שלהם הוא נתניהו, שם מתחילה ההסתה שמלהיטה את תומכיו. ראש ממשלת המעבר לא מתכוון לעבור לשום מקום בלי מהומות ואלה לא יהיו בקפיטול, כי הקפיטול שלנו כבוש. המהומות כבר כאן, זולגות טיפין טיפין אל תוך חיינו - במצעדי גזענות, בתקריות בירושלים, בהפגנות מול ביתו של אלקין, בקבוצות מתנחלים אלימות. אם נמשיך בלימבו הזה, הזליגה תגבר ותופנה כלפי כל מי שכבר עשור מסומנים כבוגדים. כך נראית התפוררות. 

נראה שהיום שולטת המגמה שהכתיבה בזמנו השרה מירי רגב בנושא תאגיד השידור - "מה שווה דמוקרטיה, אם אי אפשר לעוות אותה?". אז מעוותים, בוחנים את גבולות שלטון החוק, פוגעים בבלמים המוסדיים, רומסים את שומרי הסף, מסמנים את "האויבים", מצמצמים את הפלורליזם, מנסים לפגוע בתקשורת, פוגעים באמון הציבור ברשויות, ובכל פעם עוברים עוד שלב והנה הגענו לאי ציות לחוק. נתניהו משחק בכיפוף החוקים כמעט עד לנקודת השבירה ובונה על תרגילי הגמישות שישראל מתרגלת בהנהגתו. זה משחק באש ממנו נהנים פירומנים, אלא שזה לא ממש החומר הנכון מהם מחושלים מנהיגים, אלא החומר מהן מבעירים מדינות.