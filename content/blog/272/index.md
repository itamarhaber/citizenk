---
date: 2020-04-17 08:00:00+03:00
description: ???
source: https://www.haaretz.co.il/blogs/karenhaber/2020-04-17/ty-article/0000017f-f8e6-d47e-a37f-f9fe8a6e0000
tags: דעות
title: בימים בהם מתגלים מנהיגים, בישראל לא קם איש
---

בהנחה שכולם מסכימים [שמשבר הקורונה](/health/2020-03-05/ty-article-static-ext/0000017f-f30f-d487-abff-f3ff2e330000) אינו משבר בריאותי בלבד, אלא משבר רב-מערכתי, אזי אין שום דבר שאמור לעמוד בדרך לממשלת אחדות, זולת רצון כן של הצדדים. העובדה שהמנדט של בני גנץ פקע ללא תוצאות, חרף מוכנותו לבצע את מרבית תעלולי הקרקס שדרש בנימין נתניהו, ובהם הסכמתו להרכיב ממשלה בראשית נתניהו במחיר פיצול כחול-לבן, מעידה שיש כאן אינטרסים הקודמים לאלה של ישראל. 

מעבר למצבן הרעוע של מערכות הבריאות, החינוך והרווחה, משבר הקורונה משקף חוליים חברתיים נוספים שטופחו במשך שנים על ידי השלטון: היעדר סולידריות, חוסר אמון במערכת, זלזול בשלטון החוק וכוחו של הפייק ניוז. חוליים אלה לא רק שאינם מטופלים, הם אביזרי עזר בידי ראש הממשלה. כך אנחנו עדים [לשבירת הנחיות בידוד במעון ראש הממשלה](/health/corona/2020-04-09/ty-article/.premium/0000017f-e8d5-d62c-a1ff-fcff1bfd0000) ובמשכן הנשיא, למתן [קדימות בבדיקות קורונה לבנו של רה"מ ולבתו של הנשיא](/gallery/2020-04-13/ty-article/.premium/0000017f-e540-df5f-a17f-ffdee2e80000), למכולה של ציוד חיוני שנעלמת במחשכי המעון [ולהצגת אייטם ממומן בכסות של מחקר אקדמי](/gallery/opinion/2020-04-16/ty-article/.highlight/0000017f-ee63-d4a6-af7f-fee7e8e70000) בחסות מגזין אמין בדף הפייסבוק הרשמי של ראש ממשלת ישראל. וזו כמובן רק רשימה חלקית. 

משבר הקורונה מוכיח עד כמה אנחנו זקוקים למנהיגות אמיתית ועד כמה אין לנו נבחרי ציבור המשמשים דוגמה. אין מי יקפיד על ההנחיות, אין מי שיפעל לצמצום הוצאות לא הכרחיות, אין השקעה היכן שצריך, אין מענקים ממשלתיים משמעותיים לאזרחים, לחיזוק החקלאות והתעשייה המקומית, ליצירת מסגרת דיגיטלית ללימודים, לסיוע למקומות עבודה להקים מערכי עבודה מרחוק ולייצר לעצמם דפוסים חדשים שיאפשרו להם לשוב לפעילות באופן הדרגתי. הרי אם לא ליזום עכשיו - אז מתי? 

אחרי חמישה שבועות של הגבלות, ריחוק חברתי, הסגר ועוצר אחד, ניתן לומר במידה גבוהה של ביטחון שלא רק שמשבר הקורונה אינו מטופל כראוי - לא חל שום שינוי ברמת אי הוודאות שלנו, האזרחים. זה אמור להטריד כל אחד ואחת בישראל. איך זה ייתכן שמדברים על תוכנית אבל לא מציגים לנו כלום? התשובה היא שמנהלים אותנו בשליפות מהמותן ובהרבה יחסי ציבור. זו לא תשובה למשבר רב-מערכתי מתמשך מהסוג שניצב לפנינו. 

מנהיגים דגולים מיטיבים לראות רחוק. הם היו רואים במשבר הנוכחי לא רק סכנות, אלא גם הזדמנות של ממש לשינוי. למעשה, אלה משברים בסדר גודל כזה שמציפים מנהיגות ומשמשים קרקע לעלייתם הטבעית של אנשים בעלי חזון, מנהיגים שיכולים להניע את הציבור להתגבר על הקשיים, לשמור לא רק על האמונה בשינוי אלא לייצר רצון לשינוי אקטיבי ולהכיר בכוח החברתי של כל אזרח מעצם שיתוף הפעולה. בסוף, ישראל צריכה מנהיג שיודה שאנחנו לא יודעים עדיין איך ומתי נצא מהמשבר הזה, אבל רואה מה נדרש כדי לצלוח אותו. מנהיג שלא רק יעטוף במלים אלא יגבה במעשים שאינם לקוחים רק מהצד של הנאמנות האזרחית למדינה, אלא גם מהצד של נאמנות המדינה לאינטרסים של הציבור. 

בנימין נתניהו אינו מנהיג כזה. בעיצומו של אחד המשברים הגדולים ביותר בתולדות המדינה הוא מרגיש מספיק פריבילגי כדי לא להקים ממשלה, משום שאינו מסוגל להבטיח את הימלטותו מהדין. 

נשיא צרפת, עמנואל מקרון, איש מרכז הפוליטי בארצו, נאם השבוע לאזרחי הרפובליקה נאום בן חצי שעה שכולו מידה של צניעות ואפילו יראה מן המעמד. הוא דיבר בכנות על חשבון נפש, על הצורך לגלות אומץ, תעוזה, שמירת חוק, סולידריות. "אינני מקל במאמץ אותו אני מבקש מכם. יש תקווה אך אין שום ניצחון כרגע. זו תקופה של טלטלה אישית וגם לאומית. זה לא הזמן לנסות להבין איפה אנחנו צודקים, אלא זמן להגדיר מחדש את הדרך של כולנו. עלינו להמציא את עצמנו מחדש, גם אני". כך, בתוך אי הוודאות הכללית, יודע כל צרפתי שהמדינה שלו עושה כל מאמץ כדי לתמוך בו ולתת לו את כל המידע שבידה. 

הצלחה בהתמודדות עם הקורונה לא נמדדת רק במספר החולים והמתים. היא נמדדת גם במנהיגות שמובילה את הציבור אל חוף מבטחים. במדיניות רווחה אינטנסיבית, בצמצום חגורות השומן הממשלתיות, במעבר מניהול תגובתי לניהול יוזם, במציאת פתרונות מחוץ לקופסה, ובעיקר, בראיית הבעיות ולא בהתבשמות מ"הצלחות" עוד בטרם נשמעה שריקת הסיום. בתוך המשבר הזה, קיומה של ממשלת קבע הוא חיוני. כבר שנה שנתניהו יכול להביא להקמת ממשלה, אבל אפילו עכשיו, בשיאו של משבר, הוא אינו מזדרז לכך. הסיבה היא אחת: האינטרסים של ישראל משניים לאינטרסים האישיים שלו. 

עם העברת המנדט להקמת ממשלה אל הכנסת, שוב, אפשר לקוות שנבחרי ישראל יזכרו ברגע האמת שהאינטרס הלאומי כרגע הוא ממשלה מצומצמת ומתפקדת לטיפול באחד המשברים הגדולים בתולדות המשק, לא עוד מערכת בחירות. אם הכנסת תמעל במנדט - הציבור צריך לגלות אחריות ולדאוג שאף אחד מהנבחרים לא יבוא בשערי המליאה שוב. הפטריוטיות נבחנת עכשיו - למי חשובה ישראל ולמי חשוב נתניהו.