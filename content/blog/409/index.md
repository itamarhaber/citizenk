---
date: 2018-12-27 09:21:00+02:00
description: ???
source: https://www.haaretz.co.il/food/cookingwithkids/2018-12-27/ty-article/0000017f-f8fc-d47e-a37f-f9fc39a60000
tags: בישול
title: 'טירמי-תות: גרסת התות לטירמיסו'
---

הגיעה העונה הזו של התות שהמחירים ירדו מטירוף ההתחלה ולשקול לקנות אותם זה כבר לא מעשה שערורייתי, שלא לומר מושחת. להפך. כך לפחות שיכנעתי את עצמי בעומדי מול סלסלה אדמדמה ומפתה. זה רק מוכיח בגרות ואיפוק. קניתי. קצת מביך להודות שאחרי כל הבילדאפ הזה שכחתי אותם במקרר יומיים ושלא במפתיע הם כבר היו אחרי ימי התהילה שלהם.

בקטע אקזיסטנציאליסטי היו לי ככל הנראה אינספור אפשרויות, במציאות ניצבתי מול אחת מהשתיים: לעשות מעשה רווק בדירת סטודנטים, כלומר להתעלם, להשאיר במקרר ולזרוק אחרי כמה ימים. בהנחה שאף אחד מהשותפים לא זרק או אכל כי גם זו אפשרות; או לנהוג בבגרות ואחריות ולעשות מהם רוטב תות\* שניתן לשמור במקרר כיומיים-שלושה או להקפיא. בחרתי באפשרות השנייה, אבל גילוי נאות מחייב להזכיר שגם אין לי שותפים לדירה, או משהו כזה. 

ביום שאחרי, כשפתחתי את הארון ומצאתי בישקוטים, פתאום הכל התחבר. קבלו את הטירמי-תות, זה לא טירמיסו ולא באמת מתחבר מילולית באיטלקית, אבל זה קינוח טעים לאללה, קל להכנה ושלאגר חדש בביתנו הקט.

**\* רוטב תות:** בבלנדר: תותים עם מיץ לימון (כף על כל 100 גרם) וסוכר (חצי כפית עד כפית על כל 100 גרם) ולטחון.

**טירמי-תות (8 מנות אישיות או תבנית פיירקס גדולה)**

 עברו לתצוגת גלריהטירמי-תותצילום: תומר אפלבאום**מה?**

4 ביצים גודל L

1 כוס (200 גרם) סוכר

350 גרם מסקרפונה

1 מכל (250 מ"ל) שמנת מתוקה להקצפה

1 כף (15 מ"ל) תמצית וניל איכותית

כוס (240 מ"ל) רוטב תות

1/2 (120 מ"ל) כוס חלב או מיץ תפוזים

שוט אספרסו קצר (לא חובה, אבל טעים)

3 כפות (45 מ"ל) ליקר קסיס או גראנד מרניה או קוונטרו

תותים טריים (למילוי ולקישוט) – לא חובה

**איך?**

 עברו לתצוגת גלריהטירמי-תותצילום: קרן הברמפרידים את הביצים – חלמונים לקערת מיקסר וחלבונים לקערה יבשה אחרת. מוסיפים חצי כוס סוכר לחלמונים בקערת המיקסר ומקציפים כ-5 דקות. מוסיפים את המסקרפונה ומערבלים עוד כ-3 דקות.

מקציפים את החלבונים עם הסוכר לקבלת קצף גמיש, יציב ומבריק ומוסיפים אותו תוך הקצפה עדינה לתערובת החלמונים והמסקרפונה.

בקערה אחרת מקציפים את השמנת המתוקה וכשהיא יציבה ומוכנה מוסיפים אותה תוך ערבוב עדין, כלומר במהירות איטית, לתערובת שבקערת המיקסר. מוסיפים וניל ומפסיקים לערבל כשהתערובת הומוגנית.

מוסיפים את רוטב התות לתערובת הגבינה אבל לא מערבבים עד שהוא נטמע אלא רק "חצי ערבוב", דוגמת שיש אם תרצו.

בקערה רחבה ושטוחה מערבבים את החלב (או מיץ התפוזים), האספרסו והליקר.

מוציאים תבנית גדולה או קערות אישיות.

טובלים את הבישקוטים משני הכיוונים בנוזל ומניחים שכבה ראשונה שלהם בכלי ההגשה.

אם רוצים להכניס פנימה תותים זה הזמן לפזר קצת פרוסות תות.

יוצקים מעל את תערובת הגבינה והתות עד לכיסוי הבישקוטים.

טובלים את הבישקוטים הנותרים בנוזל ומניחים שכבה שניה, יוצקים מעל את תערובת הגבינה והתות.

מכסים ומכניסים למקרר לשעתיים לפחות.

מוציאים מקשטים בקצפת או תותים או שניהם ומגישים.