---
date: 2016-06-05 11:59:00+03:00
description: ???
source: https://www.haaretz.co.il/blogs/karenhaber/2016-06-05/ty-article/0000017f-f8cb-d47e-a37f-f9ff5f2b0000
tags: דעות
title: לקרוא לחוק בשמו – חוק מוגי הלב
---

דמוקרטיה היא תרגיל מעניין במגבלות הכוח, בצורתה הגבוהה ביותר על הדמוקרטיה לייצר מקסימום יציבות במינימום כוח, תוך מתן זכויות פרט מקסימליות לאזרחים והבטחת חירויות פרט. "שלטון הרוב" כהגדרה למושג דמוקרטיה היא גישה פשטנית שמעקרת את הדמוקרטיה ממהותה. המדד הדמוקרטי נעוץ דווקא בהגבלת שלטון הרוב ובשמירת זכויות היסוד של מיעוטים ולא בעצם הבחירות החופשיות, שהן חשובות אך אינן מדד יחיד. היכולת לאפשר מקסימום זכויות פרט מגיעה מתוך ריסון כוחו של השלטון יחד עם כפיפות נבחרי הציבור בפני החוק כאחד האזרח.

מיקסום החירות חיוני לקיומה של הדמוקרטיה וחיוני לכל אזרח, כאשר הן הופכות יחסיות, רבים הסיכויים שזה לא ייעצר ותמיד תמצא הסיבה להחמיר את הקריטריונים. דוגמא מיידית ומובהקת היא מעצר מינהלי. ארגוני זכויות האדם יוצאים נגד השימוש הנרחב והלא מידתי במעצר המנהלי, שהפך מכלי לשעת חירום לכמעט ברירת מחדל ולראיה העלייה הניכרת בשימוש בו לאורך השנים. ההתייחסות אליו בציבור היהודי עלתה במעט כאשר הוחל על פעילי טרור יהודי ועדיין מרבית הציבורי היהודי רואה במעצר מנהלי כלי לגיטימי למרות שהוא שולל הליך משפטי תקין.

לדמוקרטיה פן מהותי ופן תהליכי, אולם כאשר הפן התהליכי נשען על פרוצדורה בלבד ואינו שואב את מקורותיו מרוח הדמוקרטיה, הרי שהמצב פארדוקסלי. הצדקת חקיקת חוקים ואיפשור תהליכים המצמצמים חירויות אזרחיות בהצדקות נוסח "שלטון הרוב" או "זה עבר בכנסת", אינה רצינית, בטח לא כאשר חירויות בסיסיות עומדות מנגד. הצעת חוק העמותות, אם תעבור, אמנם תעבור באופן דמוקרטי אך מטרתה אחת לפגוע בעמותות שמאל ואירגוני זכויות אדם, אשר למידותיהם נתפרה. לכן מהותית היא אינה דמוקרטית ותעיד על כך רשימת הארגונים. לפנינו ניסיון לצמצם את פעילותם של האירגונים בהתאם לקריטריונים שנוחים למשטר הנוכחי, אלא שעל חוק להימדד באובייקטיביות ולא בהתאם להשקפות או לנוחות שלטונית.

 עברו לתצוגת גלריהצילום: מוטי מילרודמה שעומד על הפרק הוא מידת הלגיטימיות של דעה והפעילות לטובתה, אלא שהמהות הדמוקרטית בעניין זה ברורה – הפלורליזם, חופש הביטוי וזכויות הפרט הם נדבכים מרכזיים. למשטר הנוכחי לא מתאימים ארגונים שפועלים נגד הכיבוש ובעד זכויות אדם אלא שאין לגיטימיות להוצאתם מחוץ לחוק, זה לא יעמוד בשום בית משפט. לכן הקואליציה עושה את המקסימום האפשרי לפגיעה בפעילות ובלגיטימיות של הדעה שארגונים אלה מייצגים. משטר שמפחד מביקורת פנימית או אופוזיציה הוא משטר מפוחד, חוסר היכולת להתמודד מבפנים מעיד על חוסר היכולת להתמודד גם מבחוץ וכל הצהרות ה"רצון הטוב" האחרונות הן בגדר מס שפתיים.

אחד המבחנים הידועים בשאלה המשפטית באשר להגבלת חופש הביטוי הוא "סכנה ברורה ומיידית", אשר נוצר על ידי השופט הולמס בדעת הרוב בפס"ד שנק נגד ארה"ב וכמובן בדעת המיעוט של הולמס וברנדייס בפס"ד אברהמס נגד ארה"ב. הבסיס הרעיוני העומד מאחורי המבחן הוא חשיבותן של זכויות היסוד ולכן אין לצמצם את חופש הביטוי למעט במצבים בהם יש סכנה ברורה ומיידית המחייבת את השלילה. ברנדייס, שהיום מלאו 100 שנים להשבעתו כשופט בבית המשפט העליון האמריקאי, היה לוחם זכויות ופורץ דרך. במידה רבה התקדימים שקבע בדיעות המיעוט שלו הפכו ברבות הימים לאבן שואבת למשפט האמריקאי כמו גם למשפט הבינלאומי בכלל ואף הישראלי.

במקרה של חוק העמותות, הסכנה הברורה והמיידית היא הסכנה לדמוקרטיה ולפלורליזם ולא לביטחון המדינה. מותר ולגיטימי לא להסכים עם ארגוני זכויות האדם, הבעיה מתחילה באמונה שאין להם מקום בישראל. ההיסטוריה מלמדת שניסיון לאחד את קולות ומסרים ולצמצם את מנעד הקולות הוא סממן לאומני מובהק שמעיד על תהליכי פירוק בדמוקרטיות.

כשופט העדיף ברנדייס שלא להשתמש בביקורת שיפוטית שלא לצורך והאמין במחוקק ליברלי שאינו נזקק לפיקוחו של בית המשפט, אך לא היסס לרגע להשתמש בכלי הזה במקומות בהם ראה לנכון. בפס"ד ויטני נגד קליפרוניה, כתבו ברנדייס והולמס "החשש מפגיעה חמורה אינו יכול להצדיק את דיכוי חופש הביטוי והאסיפה. האדם פחד ממכשפות ושרף נשים. זה תפקידו של חופש הביטוי לשחרר את האדם מכבלי הפחד חסר ההגיון ... אלה שזכו בעצמאותינו על ידי הפיכה לא היו מוגי לב. הם לא חששו משינויים פוליטיים. הם לא העלו את הסדר על נס במחיר של חירות".

חוק העמותות הוא חוק של מוגי לב, המעלים את הסדר על נס במחיר של חירות. הוא נתפר למידותיהן של העמותות שאת עמדותיהן השלטון הנוכחי לא מוכן לשמוע ואת פעילותן הוא מעוניין לצמצם. בעצם אומר הריבון שפעילותן של עמותות אלה כל כך לא טובה בעיניו אך אין לו עילה להוציאן מחוץ לחוק ולכן הוא יכול לחוקק חוק שיצר את צעדיהן במובחן ובכוונת מכוון. פגיעות כאה בדמוקרטיה היו מאז ומעולם בעלות נזק היקפי גדול לאורך זמן. מה שקורה כאשר טיפין טיפין מעקרים את הדמוקרטיה הוא שגם אם התהליך ארוך, בסופו של דבר כבר לא נותר מה לעקר.