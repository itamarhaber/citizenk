---
date: 2018-07-24 10:40:00+03:00
description: ???
source: https://www.haaretz.co.il/blogs/karenhaber/2018-07-24/ty-article/0000017f-f8fa-d47e-a37f-f9feb0c60000
tags: דעות
title: חוק הציונות הגזענית
---

בעוד [חוק הפונדקאות](/news/politi/2018-07-18/ty-article/0000017f-db4a-d3ff-a7ff-fbeaee580000) מעורר בצדק מחאה ו[הוציא עשרות אלפים לרחובות](/news/education/2018-07-22/ty-article-live/0000017f-dba2-db5a-a57f-dbeaafc20000), [חוק הלאום](/news/politi/1.62904392016) שלא רק שפוגע בציבור גדול הרבה יותר אלא גם [מטיל ספק בהגדרה דמוקרטית](/blogs/doronshultziner/2018-07-23/ty-article/0000017f-f8fc-d47e-a37f-f9fc00ac0000), בה אוהבים להתהדר במחוזותינו, השאיר את הזירה הפוליטית והאזרחית שקטה מדי. המחאה הרמה של קהילת הלהטב"ק, היא ההפך הגמור לשקט היחסי בו התקבל חוק גזעני ומפלה כל כך בישראל. יש שרואים במאבק הזכויות שניצת התחלה של התעוררות אזרחית ולא משנה מאיזה כיון היא מגיעה. אפשר לקוות שזה נכון כי השקט בו עבר חוק הלאום, חוק הפרדה גזעני חסר תקדים, בעיקר מעיד על חברה אזרחית לא מתפקדת ולא מהאופוזיציה באה הישועה. 

מהותה של דמוקרטיה היא בדרישה המשותפת לשוויון אזרחי, בין אם לקהילת הלהטב"ק, לקהילה יוצאי אתיופיה, לאוכלוסייה הלא יהודית בארץ, לחילונים, לנשים, או של כל קבוצת אוכלוסייה אחרת שאינה נהנית משוויון. מזמן כבר היתה צריכה לקום כא[ן מחאת שוויון](/blogs/ariana/2018-07-23/ty-article/.premium/0000017f-dbbd-d856-a37f-fffdc5aa0000), שהרי שוויון הוא מושג יחסי בישראל, הדוגמא הכי טובה היא המוכנות של רוב חילוני לחיות עם תעודת כשרות רבתי, עם שלילת זכויות אישות אזרחיות ועוד גזירות בשם "היהדות" ולקרוא לזה שוויון וזה מבלי לדבר על אוכלוסיות אחרות המופלות הרבה יותר בתוך האוכלוסייה היהודית ובוודאי על מי שלא נמנה עליה. 

הממשלה הנוכחית הולכת וממזערת את הדמוקרטיה והופכת אותה לכלי, אך בכל פעם צמצום הדמוקרטיה מתקבל איכשהו בהבנה ציבורית. שני החוקים האחרונים היו צריכים להיתקל במחאה אזרחית חוצת גבולות ואוכלוסיות. לכן, שתיקת הציבור בישראל לחוק הלאום צורמת, היא ההסכמה שבשתיקה לגבולות הדמוקרטיה החדשים ולהפרדה אזרחית בין אזרחים שווים ולא והיא נעשית בחסות לאומנות אותה מנסים למכור לציבור כציונות. 

בתוך כללי המשחק של מדינת הלאום היהודי ממילא יש העדפה למי שהוא יהודי, זה הרי הרציונל של הקמת המדינה ובל ניתמם. חוק הלאום "המרוכך" לא מחדש דבר, אבל הוא מכניס הכל תחת קורת גג חוקית אחת שבאה עם תג זיהוי גזעני והכרה במזעור ההגדרה העצמית הדמוקרטית. זה חוק היסטורי, כפי שראש הממשלה כינה אותו, משום שלראשונה תיחמה היהודית את גבולות הדמוקרטיה בישראל, לא עוד איזון בין זכויות והגדרות, אלא העדפת הלאומנית-דתית על הדמוקרטית. 

 עברו לתצוגת גלריהחברי הכנסת של הרשימה המשותפת משליכים את קרעי המסמך לעבר נתניהו, בשבוע שעבראם חוק הלאום הוא מהות הציונות, הרי שאין מנוס מלקבוע שהציונות בגלגולה הנוכחי היא לאומנות גזענית. הציונות היתה אמורה להביא להקמת מדינה יהודית עצמאית, היא התגלמה במהות של מגילת העצמאות שהציבה חזון דמוקרטי ושוחר שלום והניחה את הקרקע לצמיחת ישראליות. לא ישראליות התפתחה כאן אלא שבר יהודי-דמוקרטי. במקום להכיר בהגדרות היהודיות וציוניות כמקורות זיהוי ושיוך ולאמץ עקרונות דמוקרטיים מהותיים, יש שימוש בכלים דמוקרטיים להעצמת נרטיב לאומני וגזעני. 

הפגיעה בזכויות המיעוט אסור לה לעבור בשתיקה, לא במקרה של חוק הלאום וגם לא [במקרה של חוק הפונדקאות](/news/education/2018-07-23/ty-article/.premium/0000017f-dbb8-db5a-a57f-dbfa63de0000). בואו לא נתבלבל, למי שחפץ בדמוקרטיה אין את הפריבילגיה להיאבק רק למען שוויון זכויות של להטב"קים, שוויון הוא לא נחלת קבוצה אחת והוא לא מאבק נקודתי. מאבק נקודתי מוסיף לשרת אפליה אחרת והמאבק הוא על פניה של המדינה. הרבה מאבקים צריכים לחבור לכאן כי חלון ההזדמנויות לשינוי הולך ומסתבך, הנקודה היא שוויון ושוויון או שיש לכולם או שאין, זה עד כדי כך פשוט. 

במצב בו מופלות לרעה כל כך הרבה אוכלוסיות, פתרון של אפליה אחת לא מהווה פתרון כולל ואם המחאה הנוכחית תיפתר רק בהשגת שוויון לקהילה הלהטב"קית זה פשוט לא מספיק. תחת המיסוך לאומני כבד, הממשלה הנוכחית מחליפה את המסגרת הדמוקרטית במסגרת יהודית-לאומנית, לכן חוק הלאום הוא רוביקון סימבולי וחייבים לחצות אותו אם במדינה דמוקרטית אנחנו חפצים. 

פרפורי הגסיסה של הדמוקרטיה הליברלית מחייבים טיפול נמרץ של חברה אזרחית ובאין אחת כזו, זו האופוזיציה שצריכה לקרוא תיגר על הממשלה. מעולם לא היתה כאן ממשלה גזענית יותר, לאומנית יותר, מושחתת יותר – כל החומרים מהם עשויים מתכונים להפלת משטר. האופוזיציה צריכה להשכיל לחבר את כל הנושאים האלה יחד ולהרים את דגל הדמוקרטיה והשוויון, זו הזדמנות שנוקשת בחלון, השאלה היא אם מישהו יתפוס אותה.