---
date: 2022-02-24 15:02:00+02:00
description: ???
source: https://www.haaretz.co.il/food/cookingwithkids/2022-02-24/ty-article/0000017f-f8fd-d2d5-a9ff-f8fdc6790000
tags: בישול
title: שבלולי פרג
---

במקום להיאבק על הכנת אזני המן, שדורשות תשומת לב אישית לכל אחת, פשוט יותר להכין שבלולי פרג ויש שיגידו שהם אפילו יותר טעימים. אם חשקה נפשכם למלא את מצוות אכול פרג בפורים שאינה כתובה בשום מקום ולכן נקרא לה מסורת שבעל פה, אין סיבה להינעל דווקא על אזני המן.

אז הנה רעיון לגיוון שהוא טעים, קל להכנה ומתאים לכל סוגי המילויים, לא רק פרג. אפשר לעשות רק חצי מכמות המילוי ולמלא חצי מהבצק במילוי אחר, נניח קינמון או שוקולד.

 עברו לתצוגת גלריהשבלולי פרגצילום: קרן הבר**עוגיות שמרים פרג (כ-40 עוגיות)**

**מה?**

**לבצק:**

4 כוסות (560 גרם) קמח רב תכליתי

½ כוס (100 גרם) סוכר לבן

1 כף (10 גרם) שמרים יבשים

1 כפית מלח

2 ביצים גודל L

½ כוס (125 מ"ל) חלב קר

1 כף (15 מ"ל) תמצית וניל איכותית

180 גרם חמאה רכה ללא מלח וחתוכה לקוביות (עדיף לחתוך כשהיא קרה)

**למלית:**

4/5 כוס (200 מ"ל) חלב

½ כוס (100 גרם) סוכר לבן

2 כוסות ו-3/4 (200 גרם) פרג טחון דק

1 כפית (5 מ"ל) תמצית וניל איכותית

1 כפית (5 מ"ל) תמצית רום (לא חובה)

2 ביצים

**להברשה לפני אפייה:**

1 ביצה

1 כף (15 מ"ל) חלב

מעט אבקת סוכר, בערך 1/3 כפית

 עברו לתצוגת גלריהשבלולי פרגצילום: קרן הבר**איך?**

**הבצק:**

בקערת מיקסר מערבבים קלות את הקמח, הסוכר והמלח.  
 משתמשים בוו לישה, מוסיפים את הביצים, החלב והווניל (אני מעדיפה לערבב אותם קודם יחד) בבת אחת ומפעילים בהדרגה עד למהירות בינונית.  
 לשים כ-5 דקות ומוסיפים את החמאה, אחרי שהיא נטמעת ממשיכים ללוש עוד כ-5 דקות.  
 מניחים מכוסה במגבת לחה לתפיחה של כשעה וחצי בטמפרטורת החדר, אם כי ההתפחה היא מינימלית.  
 מעבירים להתפחה במקרר לכשעתיים או מקסימום לילה. מוציאים מהמקרר כחצי שעה עד שעה לפני ההכנה כדי שיחזור לטמפרטורת החדר.

**המילוי:**

בסיר קטן מחממים את החלב והסוכר תוך כדי ערבוב עד שהסוכר נמס. מורידים מהאש ומוסיפים את הפרג. מערבבים היטב. כשהתערובת מתקררת מוסיפים את הביצים ותמצית הווניל והרום ומערבבים היטב. משאירים בטמפרטורת החדר עד למילוי.

**ההרכבה:**

מחממים תנור ל-180 מעלות.

מקמחים משטח עבודה ומניחים עליו את כדור הבצק, חוצים את הכדור לשניים ומתחילים לעבוד עם חצי מכמות הבצק. משטחים למלבן בגודל של 50ס"מX25ס"מ.

מורחים מעליו חצי מכמות המילוי.

מתחילים לגלגל לאורך ליצירת גליל מוארך. פורסים את הגליל לרוחב ברווחים של 2-2.5 ס"מ.

חוזרים על הפעולה עם חצי הבצק הנותר.

 עברו לתצוגת גלריהשבלולי פרגצילום: קרן הבר עברו לתצוגת גלריהשבלולי פרגצילום: קרן הבראת פרוסות הבצק מניחים כשהן פונות מעלה על נייר אפיה, שמונח על תבנית אפייה.

 עברו לתצוגת גלריהשבלולי פרגצילום: קרן הברבקערה קטנה מערבבים את הביצה, החלב והסוכר ומברישים את עוגיות השבלולים.

מכניסים למרכז התנור לכ-20 דקות אפיה, תלוי בתנור ובמידת ההשחמה הרצויה. 

מוציאים, מקררים ולא צריך יותר.

לחצו על הפעמון לעדכונים בנושא:
------------------------------

* [עוגות, מאפים קינוחים מתכונים](/ty-tag/cakes-0000017f-da2a-d938-a17f-fe2a21fc0000)
* [מתכונים](/ty-tag/recipes-0000017f-da28-dea8-a77f-de6a4ba50000)