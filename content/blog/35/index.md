---
date: 2022-03-10 16:06:00+02:00
description: ???
source: https://www.haaretz.co.il/food/cookingwithkids/2022-03-10/ty-article/0000017f-f8bc-d044-adff-fbfd17c20000
tags: בישול
title: עגל פיקאטה
---

שק לימונים במשקל של כ-4 ק"ג נחת כרגיל בביתי במסגרת מסורות של סוף חורף, וזה לא שאני מתלוננת. יש לא מעט מתכונים לימוניים קבועים בבית וכמובן שתמיד ניתן להכין [טארט לימון](/food/cookingwithkids/2016-08-09/ty-article/0000017f-f8e0-d318-afff-fbe3b88a0000), לימונדה, תה קר לימון ולסחוט מיץ לימון ולהקפיא – [מה לעשות עם לימונים](/food/10-recipes/2022-01-05/ty-article-magazine/0000017f-df28-d3ff-a7ff-ffa8015d0000) זו לא הבעיה, השאלה היא איזה מתכון לפרסם? כל הזמן הזה, התשובה הייתה מתחת לאף, או יותר נכון במגירת הבשר במקרר, שם חיכו להכנה נתחי עגל שתוכננו להיות [שניצל וינאי](/food/cookingwithkids/2017-02-08/ty-article/0000017f-f89c-d460-afff-fbfe4d740000), שלאחרונה אנחנו מכינים דווקא ברצועות קטנטנות (מכינים את השניצל ולפני הטיגון פשוט קוצצים אותו לרצועות דקיקות). מה עושים עם נתחי שניצל ולימון? סקלופיני פיקאטה כמובן. 

סקלופיני, או במקבילו הצרפתי אסקלופ, הוא נתח בקר (לרוב כף או שייטל) דפוק דק, ממש כמו לשניצל וינאי, לכן לא פעם ניתן גם למצוא וריאציות שלו עם עוף ואפילו הודו - בכל מקרה ההכנה זהה. מדובר בנתח נטול שומן ומשוטח היטב שלא דורש יותר מצריבה מהירה במחבת עם חמאה. סקלופיני פיקאטה דורש מעט מאוד עבודה ומספר מועט של מצרכים, אבל בתמורה הוא מבקש חומרי גלם טובים. התוצאה היא שילוב נפלא של מרקמים וטעמים עם טעם לימוני מעודן בחמאה. 

סקלופיני ניתן להכין עם כל מיני תוספות, כמו ספגטי, תפוחי אדמה או אורז ובתוספת ירק כמו שעועית ירוקה או ברוקולי תמיד עובדת. 

**כמה טיפים:** 

**מכינים מראש את התוספת** - אם מכינים ספגטי, חשוב להכין אותו קצת לפני הסקלופיני ולתזמן את ההכנה כך שמסננים אותו עם השלמת הכנת הסקלופיני, אז טובלים קלות ברוטב לפני ההגשה. כל שאר התוספות צריכות להיות מוכנות לפני שהסקלופיני מוכן. 

**לארגן את כל חומרי הגלם מראש** – סקלופיני היא מנה שמכינים מהר. 

**להוציא את הבשר** לפחות רבע שעה לפני ההכנה מהמקרר. 

**הטעם הסופי של הפיקאטה** תלוי בכם, בהחלט ניתן להוסיף יותר לימון, או לחלופין לרכך את הטעם בעזרת ציר עוף או ירקות ואם אין אז מעט מים. 

 עברו לתצוגת גלריהעגל פיקאטהצילום: קרן הבר**סקלופיני עגל פיקאטה (6 מנות)** 

**מה?** 

6 שניצל עגל גדולים דפוקים דק 

מלח דק לפי הטעם 

מעט פלפל לבן 

½ כוס (70 גרם) קמח 

50 גרם חמאה 

½ כפית גרידת לימון 

מיץ מלימון שלם 

2 כפות צלפים מסוננים 

6-8 פרוסות לימון דקות (לא חובה) 

כוס ציר עוף או ירקות לעידון הטעם הלימוני – צריך למזוג בהדרגה ותוך ערבוב עד שמגיעים לטעם המועדף עליכם 

**לקישוט** (לא חובה): חופן פטרוזיליה קצוצה 

**תוספות אפשריות**: ספגטי (לטבול אותו ברוטב לפני ההגשה), [פום אנה](/food/cookingwithkids/2021-07-01/ty-article/0000017f-f8a4-d887-a7ff-f8e4b0f90000), [גראטן](/food/10-recipes/2023-01-03/ty-article-magazine/0000017f-da76-d494-a17f-de7782cd0000), פירה ואפילו אורז, לצד שעועית ירוקה זה מושלם. 

**איך?** 

 עברו לתצוגת גלריהעגל פיקאטהצילום: קרן הבראפשר להכין את השניצל בשלמותו, או לחתוך אותו ל-2-3 חלקים. 

על צלחת שטוחה מערבבים קמח, מלח (כרבע כפית) ופלפל לבן (מעט). 

מצפים את נתחי הבשר בקמח המתובל. 

מחממים מחבת וממיסים בה כ-20 גרם חמאה. 

מנערים את נתחי הבשר משאריות הקמח ומטגנים את הנתחים – חשוב לטגן את הנתחים אחד אחד, על מנת לא להוריד משמעותית את חום השמן. מטגנים כדקה מכל צד. ומוציאים לצלחת נקייה. בין לבין סבבי טיגון מוסיפים חמאה. 

מוסיפים את הצלפים ומטגנים כחצי דקה, מחזירים את הבשר חזרה למחבת, יוצקים את מיץ הלימון ומביאים לרתיחה. מוסיפים את הציר ומביאים לרתיחה ואז מנמיכים את הלהבה ומוסיפים את פרוסות הלימון. מבשלים כ-5 דקות, טועמים, מתקנים תיבול ומגישים. מניחים סקלופיני על הצלחת, מזלפים רוטב, אם מגישים עם ספגטי, גם עליו. אפשר לקשט בפטרוזיליה קצוצה מעל וגם פרמזן מגוררת לא תזיק.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)