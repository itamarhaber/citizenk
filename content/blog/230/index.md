---
date: 2020-08-13 08:00:00+03:00
description: ???
source: https://www.haaretz.co.il/blogs/karenhaber/2020-08-13/ty-article/0000017f-f8da-d044-adff-fbfbbcc50000
tags: דעות
title: 'על החתום: ראש ממשלה בכיין ונלעג'
---

הציוץ של בועז דרורי על שרה נתניהו היה מכוער ומיזוגני. חבל שהוא נכתב (במארס 2019), מעצבן שהוא הוצף מחדש (לפני כמה ימים) וטוב שהוא נמחק (בעקבות כך). ראש הממשלה, בכל אופן, לא התבלבל ומיהר לכוון את האש למי שבאמת מעניין אותו, היועץ המשפטי לממשלה אביחי מנדלבליט, והאשים אותו ב"[אפסות פעולה](/news/politi/2020-08-11/ty-article/0000017f-e932-dc91-a17f-fdbf25800000)" ושאינו ממצה את הדין עם עבריינים. מנדלבליט דחה את הדברים, אך נתניהו חושב כנראה שזה עניין פרסונלי ומכאן הפאתוס. 

אבל בואו נתעכב רגע על האקט ולא על התוכן. בתוך משבר הקורונה, אל מול משבר כלכלי חריף ביותר וחשש להסלמה בגבול הצפון וברצועת עזה, מוצא בנימין נתניהו זמן להעביר מכתב בכייני בן שני עמודים למנדלבליט בגלל ציוץ? גרוע מכך, בגלל ציוץ תגובה על ציוץ לפני שנה וחצי שהועלה מתהום הנשייה ואחרי שעוד באותו יום נחקר הצייצן במשטרה? בזה עסוק ראש הממשלה? 

ומה במכתב? בואו נתעכב קלות על הערכת הסיכונים של ראש הממשלה, כפי שהיא עולה ממנו. האם אני צריכה להבין שהאדם שהוא ראש ממשלת ישראל, זה שקם בבוקר ומקבל הערכות ביטחוניות מראשי מערכת הביטחון, שאמון על האיומים בפניהם עומדת המדינה, שאחראי בסופו של יום על האסטרטגיה הלאומית, האדם הזה מרגיש מאוים בגלל ציוץ בטוויטר? אני מקווה שאף אחד לא מספר לנתניהו על היוזרים של חיזבאללה או חמאס. מי יודע מה זה עלול לגרום לו. 

לפני 25 שנה היה כאן ראש ממשלה שנוכח איומים קונקרטיים, שהתממשו לדאבון הלב, סירב ללכת עם שכפ"צ. היום, ראש הממשלה רוצה שנאמין שהוא חרד לגורלו בגלל ציוצים. מה הוא לא יודע איפה אנחנו חיים? הוא לא רואה את השיח המחריד, רווי השנאה, האלימות וחוסר סבלנות שממלא את הרשתות החברתיות? לא, הוא לא רואה. כלומר, הוא לא רואה עד שזה מגיע אליו או אל בני משפחתו. 

לאורך שנות כתיבתי ספגתי תגובות, כאן וברשתות החברתיות אינסוף איחולי אונס (סודאנים, אריתראים, פלסטינים, אנשי חמאס וחיזבאללה, ומי לא בעצם); שלחו אותי למיחזור באושוויץ ובטרבלינקה; הצרו על כך שאדולף היטלר לא סיים את העבודה עם משפחתי; שלחו אותי להירצח בעזה או בעיר פלסטינית אחרת; המשיכו לקללות לילדיי; וקינחו באיומים מפורשים בנוסח "אנחנו יודעים מתי את רצה". 

 עברו לתצוגת גלריהבן ארי בדיון במשפט נתניהו במחוזי בירושלים, בחודש שעברצילום: מארק ישראל סלם / POOאבל נתניהו בוכה "על התרת דמנו", שלו ושל בני משפחתו. בחייאת, בן אדם, פרופורציות. אתה האיש הכי מאובטח במדינה, ובינתיים, מי [שרמת הסיכון לחייה עלתה בגלל איומים קונקרטיים](/news/law/2020-08-11/ty-article/.premium/0000017f-e94c-df2c-a1ff-ff5dd3fb0000) היא זו שתובעת אותך בשם כולנו, עו"ד ליאת בן ארי, המשנה לפרקליט המדינה. כן, זה נכון, יש נגדך שיח מכוער שצריך לשנות. בלונים בצורת זין זה לא לעניין. אך אין צורך להתייחס לכל זה בכובד ראש אישי, כי אם בכובד ראש במישור הלאומי - זוהי עוד תוצאה של מדיניות שנאה עקבית שאתה מכוון. ראש ממשלה שמפנה ולו שנייה אחת מסדר יומו כדי "להיבהל", במקום לנסח לאיש הסושיאל שלו הודעה על הצורך לשנות את השיח הציבורי ושהוא יהיה הראשון להתחיל, הוא ראש ממשלה לא ראוי. 

איזו דמות בכיינית ונלעגת עולה ממכתבו של נתניהו. כמה מקום נותן ראש הממשלה לקריאות שאם נשמעו בכלל, הן בשולי השוליים של גל המחאה נגדו. בתוך המתחם המאובטח שסביב מעונו ברחוב בלפור עמד השבוע במשך שעות השלט "שמאלנים בוגדים". דמיינו מצב שבו כמו שסיפרו לנתניהו על הציוץ של דרורי מלפני 18 חודשים והוא מיהר אל הרשת, מספרים לו על השלט הזה, והוא היה יוצא מיד מביתו, עטוף בשרשרת מאבטחים כמובן, וגוזר אותו. איזה אקט הצהרתי זה היה. 

אינכם יכולים לדמיין זאת? יש לזה סיבה. מזה עשור שראש הממשלה מנהל קמפיין להשחרת חלקים נרחבים בציבור שאינם מקבלים את דעתו. הוא מסית, משניא ושונא, ובמו ידיו פוגע ברעיון הדמוקרטי המכונה "פלורליזם". העלבונות האישיים במסווה של ביקורת מקצועית על מנדלבליט היא עוד תרגיל יח"צ למטרות אישיות. נתניהו טוב בלהיתמם אחרי מעשה, ויעיד על כך אותו ראש ממשלה שבצער סירב ללבוש שכפ"צ.