---
date: 2019-02-21 16:20:00+02:00
description: ???
source: https://www.haaretz.co.il/food/cookingwithkids/2019-02-21/ty-article/0000017f-f8eb-d2d5-a9ff-f8efc64e0000
tags: בישול
title: עוגת שיש וניל-קינמון עם טוויסט
---

"אמא, אולי נאפה "עוגת ברוך הבא" לאבא?" שאל קטינא יום לפני חזרתו של הבנזוג מנסיעת עבודה, כחלק מתמרון החותר למגע עם [עוגת שמרים קינמון](/food/cookingwithkids/2016-07-05/ty-article/0000017f-f8d1-d47e-a37f-f9fd453f0000). "מה תרצה לאפות?" שאלתי. "את העוגה שאבא הכי אוהב – שמרים קינמון," הגיעה התשובה הצפויה. בחיי שאני לא יודעת מה גרם לי לומר "מה דעתך על עוגת וניל-קינמון רכה כמו עוגת שיש?", אבל גם הוא וגם המרכזית התעוררו לחיים, למרות שבדיוק עצרתי ליד הכניסה לבית הספר. 

אמנם הם קבעו שיא ביציאה מהירה מהרכב, אבל השמחה על ההישג חסר התקדים לא היתה שלמה.זה לא רק בגלל שהרכב מאחורי כבר צפר, אלא בעיקר משום שהייתי עסוקה בניסיון להבין איך ניתן לעמוד בכבוד בפליטת הפה האומללה שלי, שכבר לא הדהדה בחלל הרכב, אך בהחלט הוסיפה להדהד במוחות הילדים. 

תכל'ס זו לא ממש בעיה ולא ברור לי איך לא נתקלתי בזה קודם. עוגת שיש רק מזמינה שנשחק איתה בטעמים ובהחלט לא מחייבת שנשאר עם אותו הטעם שוב ושוב גם אם היא מוצלחת. החלפת הקקאו בקינמון, קצת חיזוק טעמים וזהו. בעצם כמעט, ביום חמישי הופיע מתכון ל[עוגת זברה של אורה קורן](/food/oracoren/2019-02-13/ty-article/0000017f-f8ba-d887-a7ff-f8fe119c0000) שנראית כל כך יפה שלא יכולתי להתאפק וניסיתי, הצליח – לא שהיה לי ספק. 

שבת אחר הצהריים, בבית ילדים וחברים והבנזוג ינחת רק יותר מאוחר, עוגת הקינמון יוצאת מהתנור. באמת שהתכוונו שתחכה לו עוגה שלמה, אבל בל נשכח שהעיקר הכוונה. 

**עוגת שיש וניל קינמון (תבנית 26, אפשר גם בשתי תבניות אינגליש קייק)** 

 עברו לתצוגת גלריהצילום: קרן הבר **מה?** 

200 גרם חמאה רכה 

1.5 כוס (300 גרם) סוכר 

4 ביצים 

1 כף (15 מ"ל) תמצית וניל 

1 מכל (250 מ"ל) שמנת מתוקה 

חצי כוס (120 מ"ל) חלב 

2.5 כוסות (350 גרם) קמח 

1 שקית (10 גרם) אבקת אפייה 

1/4 כפית מלח 

2 כפות קינמון 

1/2 כפית תמצית קינמון 

**איך?** 

 עברו לתצוגת גלריהצילום: קרן הבר מחממים תנור ל- 180 מעלות. 

לקערת מיקסר מכניסים את החמאה הרכה והסוכר ומקציפים, כ-3 דקות, מדי פעם עוצרים כדי לגרד את דפנות הקערה. 

מוסיפים את הביצים אחת, אחת בכל פעם מקציפים עד שהיא נטמעת. 

מוסיפים את תמצית הווניל ומקציפים עוד כ-5 דקות עד שהתערובת חלקה ותפוחה. 

מערבבים בקערה את הקמח, אבקת האפייה והמלח. 

מוסיפים חצי מכמות השמנת והחלב וממשיכים להקציף. 

מוסיפים חצי מכמות החומרים היבשים עד שהם נטמעים, את החצי השני של החלב והשמנת עד שהם נטמעים ואז את החצי השני של הקמח, אבקת האפייה והמלח עד שהם נטמעים ולא יותר. 

משמנים את תבנית האפייה. 

מוזגים חצי מהתערובת לקערה נוספת. מוסיפים לבלילה באחת הקערות הקינמון הטחון ותמצית הקינמון ומערבבים היטב. 

כמו שאמרתי, השתמשתי בטכניקה של [אורה קורן](/food/oracoren/2019-02-13/ty-article/0000017f-f8ba-d887-a7ff-f8fe119c0000): יוצקים מצקת מהבלילה הלבנה למרכז התבנית, במרכז העיגול שנוצר יוצקים בעזרת מצקת אחרת כמות דומה של הבלילה הכהה וכך עד שנגמרת התערובת, כשמדי פעם מכים בעדינות על דפנות התבנית כדי שמעגלי הבצק יתפשטו. 

באופן עקרוני אפשר פשוט למזוג את הבלילה הלבנה לתבנית, למזוג מעל את הבלילה הכהה ולערבב בעדינות יחד בתנועות של "שמונה" עד שנוצרת דוגמת שיש. 

מכניסים לתנור ואופים כ-40 דקות, עד שהעוגה מתייצבת, החלק העליון מעט מתקשה וכאשר נועצים קיסם במרכז העוגה הוא יוצא יבש. 

מצננים על רשת לפחות 10 דקות לפני שפורסים.