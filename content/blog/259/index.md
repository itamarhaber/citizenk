---
date: 2020-05-14 15:51:00+03:00
description: ???
source: https://www.haaretz.co.il/food/cookingwithkids/2020-05-14/ty-article/0000017f-f8fb-d47e-a37f-f9ff20340000
tags: בישול
title: פרעצל חם מהתנור כמעט כמו של הסבא רבא הגרמני שלי
---

במסגרת הנבירות שלי בהיסטוריה המשפחתית גיליתי שאבא של סבא-רבא שלי היה אופה. לצערי לא הצלחתי למצוא מתכונים משפחתיים ללחמים הללו וחבל כי תקופת הקורונה מושלמת לניסויים בבצק. מה שכן הצלחתי למצוא אלה המון מתכונים בגרמנית לאחד המאכלים היותר חביבים בגרמניה – הפרעצל. אותו מאפה קשר שגם הפך לסמל האופים הגרמנים.

בגרמניה משתמשים בנתרן הידרוקסי (סודה קאוסטית) כדי לבשל מעט את הפרעצלים לפני האפייה, אנחנו נשתמש באבקת סודה לשתייה במקום. שימו לב שהמים הרותחים יבעבעו מאוד עם הכנסת הסודה לשתייה, אז הרחיקו את הפנים מראש. אל תוותרו על השלב הזה הוא חיוני ליצירת הפנים הרך של הפרעצל. עוד שלב שאסור לוותר עליו הוא שלב האוורור, בישראל לא מספיק קריר, אבל מאוורר או מקרר יעשו את העבודה היטב, השלב הזה חשוב לקראסט.

ההצלחה של הפרעצלים היתה מיידית, בשבוע אחד הכנתי פעמיים ובפעם השנייה הרהבתי עוז גם להעביר לחברים לטעימה. אם הביקורת לא היתה חיובית, הייתי ממשיכה לנסות, אבל זה עבד והנה המתכון:

**פרעצל (12 פרעצלים)**

 עברו לתצוגת גלריהפרעצלךצילום: קרן הבר**מה?**

**לבצק:**

 600 גרם (4 כוסות ו-2 כפות) קמח לבן

 חצי חבילת שמרית

 1 כף (15 גרם) סוכר לבן (אפשר גם חום)

 1 כוס ורבע (300 מ"ל) מים פושרים

 1 כף (20 גרם) מלח

 25 גרם חמאה רכה בטמפרטורת החדר

**לשלב הבישול במים:**

1.5 ליטר מים

 3 כפות אבקת סודה לשתייה (אפשר גם להוסיף רבע כוס סוכר חום לחיזוק הצבע החום של הפרעצל)

**למריחה לפני אפייה:**

25 גרם חמאה מומסת

 מלח אטלנטי/שומשום לפיזור מעל

**איך?**

לקערת מיקסר מכניסים את הקמח, השמרים והסוכר ומערבבים. מפעילים את המיקסר במהירות איטית ומתחילים למזוג את המים בזרם איטי ויציב ולאט-לאט מגבירים את מהירות המיקסר. אחרי כ-2 דקות מוסיפים את המלח וכאשר מתחיל להתגבש בצק מוסיפים את החמאה. אם הבצק דביק מדי מוסיפים מעט קמח. אחרי כ-3-4 דקות לישה מפסיקים את פעולת המיקסר. מעבירים את הבצק למשטח מקומח ולשים את הבצק עוד כשלוש דקות. אם הבצק דביק אפשר להוסיף מעט קמח. בסופו של דבר מתקבל בצק גמיש ובעל מרקם "פלסטליני".

מעבירים לקערה נקייה ומקומחת מעט לתפיחה של כשעה או עד שהבצק מכפיל את נפחו.

מעבירים את כדור הבצק למשטח מקומח ומחלקים אותו ל-12 חלקים בעזרת סכין. מכדררים כל חלק לכדור והופכים אותו לגליל הכי דק שאתם יכולים לעבוד איתו. בכל המתכונים שתמצאו ברשת ימליצו להגיע לגליל של 40 ס"מ ובכן, הנקודה אינה האורך. לי אישית היה נוח יותר לעבוד עם גלילים יותר ארוכים (כ-60 ס"מ) ומה שחשוב ומבטיח את החללים בין חלקי הפרעצל הוא דקיקותו של הגליל. זה דורש מיומנות וככל שעושים יותר כך עושים אותו קרוב יותר למקור הגרמני. כך הופכים את כל חלקי הבצק לגלילים.

 עברו לתצוגת גלריהצילום: קרן הברכדי ליצור את צורת הפרעצל: תופסים כל גליל משני קצותיו בשתי הידיים ויוצרים ממנו צורת U. מקרבים באוויר את קצוות הגליל אחד לשני וקרוב לקצה מלפפים אותם פעם או פעמים ומקפלים לכיוון מרכז ה-U. מניחים את שני הקצוות באופן סימטרי על החלק התחתון של ה-U. מעבירים לנייר אפייה שמונח על תבנית אפיה. כך מכינים את כל הפרעצלים.

 עברו לתצוגת גלריהצילום: קרן הברכדי שפרעצל יקבל את ה-crust חייבים להקפיד על השלב הבא: קירור או אוורור. אני מעדיפה להכניס למקרר לחצי שעה עד שעה אבל אפשר גם להניח על משטח ולכוון מאוורר על הפרעצלים למשך חצי שעה עד שעה.

מחממים תנור ל-220 מעלות.

בסיר בינוני-גדול מביאים לרתיחה כליטר וחצי מים, כשהם רותחים מוסיפים 3 כפות סודה לשתייה (יש גם אסכולה שמקרמלת). בשלב הזה כל פרעצל מקבל טיפול פרטני: מניחים פרעצל על כף מחוררת ומכניסים אותו למים, ברגע שהוא צף סופרים 5 שניות, הופכים בעזרת הכף לצד השני, סופרים עוד 5 שניות ומוציאים את הפרעצל. מניחים את הפרעצל על נייר אפייה שמונח על תבנית סטנדרטית של תנור. כך "מבשלים" את כל הפרעצלים.

 עברו לתצוגת גלריהצילום: קרן הבר בעזרת סכין חורצים את הפרעצלים, זה ייתן להם מראה מפוספס ויפה.

מורחים בעזרת מברשת חמאה מומסת. מפזרים מעל מלח אטלנטי, או שומשום או גם וגם ומכניסים לתנור לכ-20 דקות (כדאי לסובב את התבנית אחרי 10 דקות) תלוי בתנור, בעובי הפרעצלים ובמידת העשייה המועדפת עליכם.

 עברו לתצוגת גלריהחכו שתי דקות לפני שתתחילו לאכולצילום: קרן הברמחלצים מהתנור, מניחים על רשת ומשתדלים להתאפק לפחות 2 דקות לפני שמנסים לפרוס לחצי ולמרוח חמאה כי לא נעים לחטוף כוויות באצבעות.

לחצו על הפעמון לעדכונים בנושא:
------------------------------

* [לחם](/ty-tag/breads-0000017f-da56-d718-a5ff-fad6cfab0000)
* [מתכונים](/ty-tag/recipes-0000017f-da28-dea8-a77f-de6a4ba50000)