---
date: 2021-02-11 17:46:00+02:00
description: ???
source: https://www.haaretz.co.il/food/cookingwithkids/2021-02-11/ty-article/0000017f-f8c1-d318-afff-fbe342610000
tags: בישול
title: 'דובשניות: גרסה לעצלנים ביתית וטעימה במיוחד'
---

איכשהו דבש מתקשר בישראל בעיקר לראש השנה, אבל אין שום סיבה לא ליהנות ממנו כל השנה. כשטעמתי בפעם הראשונה את העוגיות האלה הן נראו לי מוכרות אבל הבטיחו לי שזה משהו מיוחד. ככה הכרתי גרסה ביתית של Pfefferkuchen ואת המתכון החזקתי בגרמנית אצלי שנים ולא הכנתי. המתכון המקורי היה מלא בתבלינים ולי הוא נראה עמוס מדי, אבל היתה לי תחושה שבשינוי קל יכולות לצאת ממנו דובשניות נפלאות.

השבוע חבר טוב שלח לי תמונה של עוגיות Lebkuchen שגם הן עוגיות תבלינים ופירות יבשים שלרוב נהוג להכין לפני חג המולד. מאז התחשק לי להכין דובשניות. שלפתי את המתכון הנושן, תרגמתי, בחנתי את המצרכים שיש לי בבית ושיניתי קצת כדי לתת את הטעם המוכר והאהוב. הבית התמלא ריח נפלא, העוגיות נראו נהדר ונאלצתי לתרגל דחיית סיפוקים עד שאפשר היה לצפות את העוגיות ועד שהוא התקרר. הייתי בטוחה שתחושת הצרבת המוכרת כל כך מהדובשניות הישראליות של פעם תכה בי במלוא עוזה, אבל הדבר היחיד שחשתי אחרי שנגמרה העוגייה הראשונה היה רצון לקחת עוד אחת. התיישבתי לכתוב את המתכון.

 עברו לתצוגת גלריהאפשר לקרוא להן גם עוגיות תבליניםצילום: קרן הבר**דובשניות (כ-25 עוגיות)**

**מה?**

80 גרם חמאה

שליש כוס (80 גרם) סוכר דמררה

1 ביצה גודל L

מעט גרידת לימון – בערך משליש עד חצי לימון

שליש כוס (100 גרם) דבש נוזלי

2 כוסות (280 גרם) קמח לבן רב תכליתי

1/2 כוס (50 גרם) שקדים טחונים

1 כפית אבקת אפייה

1/4 כפית אבקת סודה לשתייה (לא חובה)

1 כפית קינמון

1/4 כפית ג'ינג'ר

קמצוץ צפורן טחון

קמצוץ פלפל שחור (לא חובה)

**לזיגוג:**

80 גרם אבקת סוכר

2 כפות מיץ לימון

 עברו לתצוגת גלריהדובשניות צילום: קרן הבר**איך?**

מחממים תנור ל-175 מעלות.

מכניסים לקערת מיקסר את החמאה והסוכר ומקציפים, כשמתקבלת תערובת אחידה מוסיפים את הביצה וממשיכים להקציף. מוסיפים את הדבש הנוזלי וממשיכים להקציף עד שהוא נטמע לחלוטין.

מערבבים בקערה נפרדת את כל החומרים היבשים: הקמח, השקדים הטחונים, אבקת האפייה, אבקת סודה לשתייה והתבלינים. מוסיפים את התערובת היבשה ב-2-3 פעמים לתערובת שבמיקסר עד שכל הקמח נטמע ולא יותר – אפשר גם ללוש ביד.

יוצרים כדורי בצק בערך בקוטר של כ-2 סנטימטרים ומניחים על נייר אפייה שהונח על תבנית סטנדרטית במרווחים של לפחות 3 סנטימטרים זה מזה.

אופים כ-10 דקות, תלוי בתנור. חשוב שהעוגיות לא ישחימו ממש כי אז הן מאבדות מהרכות שלהן, לכן חשוב לשים לב למצב העוגיות.

מחלצים את העוגיות מהתנור ומקררים על רשת, בערך חצי שעה.

**מכינים את הזיגוג:**

מערבבים את אבקת הסוכר ומיץ הלימון. כאשר העוגיות כבר קרירות למגע מברישים אותן בזיגוג בעזרת מברשת, כמובן שאפשר גם לטבול.

 עברו לתצוגת גלריהדובשניות צילום: קרן הברמניחים להתייבש (לא פחות מחצי שעה). בקופסה אטומה ניתן לשמור את העוגיות לפחות שבוע. 

לחצו על הפעמון לעדכונים בנושא:
------------------------------

* [עוגות, מאפים קינוחים מתכונים](/ty-tag/cakes-0000017f-da2a-d938-a17f-fe2a21fc0000)
* [מתכונים](/ty-tag/recipes-0000017f-da28-dea8-a77f-de6a4ba50000)