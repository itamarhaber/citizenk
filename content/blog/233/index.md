---
date: 2020-08-06 15:47:00+03:00
description: ???
source: https://www.haaretz.co.il/food/cookingwithkids/2020-08-06/ty-article/0000017f-f8fe-d318-afff-fbffff560000
tags: בישול
title: מתכון לספגטי כדורי בשר שילדים אוהבים (ולא רק הם)
---

המנה הזו ממש לא איטלקית, למרות שבעבור רבים מאחורי כל סיר ספגטי כדורי בשר עומדת מאמא איטלקייה, יותר הגיוני שפעם היא היתה אמריקאית והיום היא כבר כלל עולמי. זה לא שאין כדורי בשר באיטליה, יש אבל הם ממש לא דומים לאלה מהגרסה המוכרת של ספגטי כדורי בשר. למעשה זו מנה שהתחילו להכין מהגרים איטלקיים ב"יבשת החדשה", כלומר בארצות הברית.

כמו כמעט בכל סיפור של אוכל, המנה הזו היא תולדה של המוצרים שהיו זמינים למהגרים בסוף המאה ה-19 בארה"ב וזה היה בעיקר ספגטי ועגבניות משומרות. הבשר הצטרף כי, בניגוד למולדת הישנה שם עלות המזון הגיעה לכ-75% מהמשכורת, בארצות הברית היא לא עלתה מעל ל-25% ולכן ניתן היה להוסיף בשר בקר למנה. המנה הוסיפה להתפתח ולקבל עוד טעמים איטלקיים בהתאם לחומרי הגלם שניתן היה להשיג באמריקה כמו פרמזן ואורגנו.

במסגרת "אנחנו מנסים הכל עם הבשר שנטחן בבית" גם ספגטי כדורי בשר חזר לככב בתפריט המשפחתי. לא רוצה להישמע כמו מסיונרית, אבל פשוט אי אפשר להסביר את ההבדל בטעם בין בשר שנטחן במקום ומיד מוצא את דרכו למחבת, או לסיר, ובין בשר שנטחן במקום אחר. בכל מקרה זו וריאציה שלי למתכון, הוא מאוד פשוט ונעשה בהתאמה להעדפות של הילדים, אבל מיד התחבב על כולם, בני משפחה ואורחים כאחד.

אצלנו בניגוד למקור, הכדורים פצפונים - כדורי ביס וזה כיף שהם כאלה קטנטנים אבל דורש קצת יותר סבלנות בהכנה. אין ביצה במתכון, אבל יש פרמזן. כדורי הבשר יוצאים נימוחים ותענוגיים. באופן עקרוני בישול של חצי שעה אחרי רתיחת הרוטב מספיק, אבל ככל שתתנו לזה יותר זמן על אש קטנה, נניח שעה וחצי (רק לבדוק מדי פעם שיש מספיק נוזלים), המנה תהיה מוצלחת יותר.

**ספגטי כדורי בשר (4-5 מנות)**

 עברו לתצוגת גלריהספגטי כדורי בשר צילום: מוטי מילרוד**מה?**

**לכדורי הבשר:**

500 גרם בשר בקר טחון

50 גרם פרמזן מגוררת

1 כף קטשופ (או רסק עגבניות)

1 כפית מלח

1 כפית אבקת שום

פלפל שחור לפי הטעם

1 כף פירורי גריסיני (או לחם)

**לרוטב:**

500 גרם פסאטה (Passata)

500 מ"ל מים

צרור עשבי תיבול (אצלנו נכנסת רק פטרוזיליה, אפשר להוסיף: גבעול אורגנו, גבעול בזיליקום)

1 כפית מלח

500 גרם ספגטי מס' 5

**איך?**

בקערה גדולה מכניסים את כל הרכיבים של כדורי הבשר מערבבים היטב יחד ויוצרים כדורים. אנחנו יוצרים כדורים בערך בקוטר של סנטימטר וחצי, אבל זה ממש עניין של סבלנות.

לסיר בינוני-גדול מוזגים את הפסאטה, המים והמלח, מערבבים ומביאים לרתיחה.

כשהמים רותחים מכניסים את הכדורים פנימה ומביאים שוב לרתיחה.

מוסיפים את צרור עשבי התיבול, מנמיכים את האש, מכסים במכסה ומבשלים לפחות חצי שעה.

את הספגטי מבשלים לפי הוראות היצרן, מסננים ומחלקים בין הקערות, מעל מוזגים רוטב וכדורי בשר ומגישים. נפלא עם הרבה פרמזן מעל, רק אומרת.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)