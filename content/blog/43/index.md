---
date: 2022-01-27 08:30:00+02:00
description: ???
source: https://www.haaretz.co.il/blogs/karenhaber/2022-01-27/ty-article/0000017f-f89f-d460-afff-fbff60eb0000
tags: דעות
title: יאיר גולן, מעצר מנהלי למתנחלים פורעים אינה הדרך
---

השיר "לא השמעתי את קולי" שכתב הכומר הגרמני מרטין נימלר הפך לקלישאה. זה לא הופך אותו לפחות נכון, רק מייתר את הצורך בציטוטים ממנו. הרלוונטיות שלו, עם התגברות ייבוא פרטיקות מהשטחים לתוך ישראל, רק הופכת מוחשית יותר והשאלה היא מתי זה ייעצר. 

ביום שני, אך ימים ספורים אחרי [שקרא למתנחלים פורעים "תתי-אדם"](/news/politics/2022-01-06/ty-article/0000017f-f2d7-df98-a5ff-f3ff26ba0000), צייץ ח"כ יאיר גולן (מרצ) כי בתגובה לאלימות הזו יש ליישם מדיניות "יד ברזל", הכוללת בין היתר מעצרים מנהליים. זו לא הדרך. מעצר מנהלי הוא המצאה שנועדה לאפשר את מעצרו של אדם שלא ביצע עבירה כצעד מניעתי, בניגוד להליך הפלילי, ובתואנה שהוא עתיד לבצע עבירה. 

בשטחים, המעצר המנהלי הוא חלק ממדיניות קבועה, בעוד שבתוך ישראל הוא נדיר. בשטחים נעצרו כבר אלפי פלסטינים לתקופות ממושכות, לעתים גם שנים, בלי שידעו מדוע או יראו שופט. לא מעטים מהם נעצרים בשל פעילות פוליטית לא אלימה או בשל הבעת דעה פוליטית. אם סיפורם יגיע במקרה לתקשורת הישראלית, הם יתוייגו מיידית כ"מחבלים". זה מקל על הבליעה עבור החיך היהודי האנין. 

המעצר המנהלי הוא אקט לא-דמוקרטי. הוא נמצא בשטח האפור של ניצול כוחה השרירותי של המדינה. גם בית המשפט העליון מצא אותו ככלי שיש להשתמש בו במידתיות, מתוך שיקול דעת ורק במקרים קיצוניים. ועם זאת, השימוש התדיר בו בשטחים מעיד שכבר מזמן הוא אינו אמצעי קיצוני, אלא הלכה למעשה עוד דרך של ענישה. למעשה, זה בדיוק מה שאמר ח"כ גולן. 

הייתה זו ראשת מרצ לשעבר, זהבה גלאון, שאמרה בכנסת לפני שבע שנים: "אני טוענת שמה שנקרא על-ידי משרד המשפטים מעצר מניעתי הפך להיות שיטת ענישה בעיקר כלפי פלסטינים בשטחים. אני מתנגדת למעצר מנהלי אם הוא נגד יהודים או ערבים. זו שיטה מתועבת שאין לה מקום במדינה מתוקנת. כמדינה שמתמודדת עם טרור אנחנו במצב קשה. אמנם זה קיבל את אישור בג"ץ ואני מאד מעריכה את זה, אבל אני מציעה שמבקר המדינה יבדוק את השימוש הגורף והבלתי מידתי שנעשה במעצר מנהלי כשיטת ענישה. זה שהביקורת השיפוטית נעשית בדלתיים סגורות מקשה על הפיקוח. המערכת המשפטית מגבה באופן גורף את המעצרים המנהלים. צריך לבטל את השימוש במעצר מנהלי. אם לרשויות הביטחון יש מידע כלשהו על אירוע טרור, יש לעצור את אותם אנשים". 

גלאון ידועה כאישה מדויקת. לכן, כאשר חבר כנסת ממרצ, המפלגה שחרתה על דגלה יותר מכל מפלגה אחרת את נושא זכויות האדם, מציע להשתמש בכלי הבלתי מידתי והלא-מפוקח הזה נגד אזרחים, עבריינים וגזענים ככל שיהיו, צריך להיזכר שנימלר - מי שהיה עציר מנהלי בעצמו בזקסנהאוזן - צדק. 

אם לא נשמיע את קולנו נגד פרקטיקת המעצר המנהלי, הצידוק להשתמש בכלי הזה תמיד יימצא. הפורעים המתנחלים הם לא הפגיעה בשלטון החוק. הכיבוש הוא הפגיעה. במקום להוקיע אותו, אנחנו מטמיעים אותו לתוך מדינה שפעם שאפה להיות דמוקרטיה, והיום חיה טוב עם מדיניות של הפרדה גזעית.

לחצו על הפעמון לעדכונים בנושא:
------------------------------

* [מתנחלים](/ty-tag/0000017f-da32-d718-a5ff-fab63cce0000)
* [פלסטינים](https://www.themarker.com/ty-tag/0000017f-da2d-dea8-a77f-de6fa5fe0000)