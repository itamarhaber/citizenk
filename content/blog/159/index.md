---
date: 2021-02-18 13:43:00+02:00
description: ???
source: https://www.haaretz.co.il/food/cookingwithkids/2021-02-18/ty-article/0000017f-f8a1-d2d5-a9ff-f8adb5050000
tags: בישול
title: עוגיות פאדג' שוקולד
---

הכל התחיל כשלא עמדתי בפיתוי העצל והזמנתי באחד המשלוחים גם עוגיות פאדג' ממאפייה ידועה במיוחד. הן היו מאכזבות ותאריך התפוגה שלהן עמד על יומיים מיום הגעת המשלוח, אחרי שנרשמה אכזבה בקרב כל דיירי הבית, לא היתה ברירה אלא להכין עוגיות פאדג' בעצמנו, לרומם את המורל ולשפר את המצב. איך היה? בואו נחסוך זמן על סופרלטיבים – רוצו למתכון.

עוגיות פאדג' הן עוגיות שוקולד שהבצק שלהן רך והציפוי שלהן קראנצ'י וכל ביס הוא תענוג שוקולדי שנמס בפה. קל להכין אותן והכי חשוב לא לאפות אותן יותר מדי משום שאז הן מתייבשות ושום דבר טוב לא יצא מזה. אני מקשטת אותן ב2-3 פצפוצי שוקולד מיד כשהן מסיימות להיאפות, אבל הן טעימות גם בלי. במתכון הזה השתמשתי בפתיתי שוקולד-קרמל שהיו בבית אבל אפשר לגרד כל שוקולד שאתם אוהבים או לחלופין יש בבית.

 עברו לתצוגת גלריהעוגיות פאדג'צילום: קרן הבר**עוגיות פאדג' (כ-30 עוגיות בקוטר 4 ס"מ)**

**מה צריך?**

120 גרם חמאה בטמפרטורת החדר (פשוט להוציא את החמאה מהמקרר כשעה לפחות לפני ההכנה)

1/2 כוס (120 גרם) סוכר חום דחוס (אם אין אפשר דמררה)

1/3 כוס (65 גרם) סוכר לבן

1 ביצה

2 כפיות תמצית וניל איכותית

1/2 כוס (60 גרם) קקאו איכותי

1 כוס ושליש (185 גרם) קמח לבן רב תכליתי

1/2 כפית (1.5 גרם) אבקת אפייה

1/2 כפית (3 גרם) מלח דק

70 גרם שוקולד מגורר

75 נטיפי שוקולד (Chocolate Chips) לקישוט

 עברו לתצוגת גלריהעוגיות פאדג'צילום: קרן הבראיך?

מחממים תנור ל-175 מעלות.

בקערת מיקסר מקציפים את החמאה עם שני סוגי הסוכר כשלוש דקות.

בקערה קטנה טורפים את הביצה והווניל ומוסיפים תוך כדי הקצפה לתערובת הסוכר והחמאה ומערבבים כשתי דקות.

בקערה נפרדת מערבבים את הקמח, הקקאו אבקת האפייה והמלח ומוסיפים אותם בפעמיים-שלוש לתערובת עד שמתגבש בצק. מפסיקים את המיקסר, מוסיפים את השוקולד המגורר ומערבבים היטב בעזרת כף עץ או סיליקון יבשה.

באצבעות או בעזרת כף, אוספים ככף מהבצק, מכדררים לכדור, מניחים על נייר אפייה שמונח על תבנית תנור ומועכים לדיסקית.

שומרים על רווחים של כ-2 ס"מ בין עוגייה לעוגייה. 

מכניסים לתנור ל-12 דקות, פותחים את התנור, מקשטים בנטיפי שוקולד ומשאירים בתבנית. אחרי 10 דקות מחלצים מהתבנית לרשת. מצננים עוד כ-5 דקות ואוכלים. אם יישארו לכם, הן יחזיקו מעמד בכלי אטום כשבוע.

לחצו על הפעמון לעדכונים בנושא:
------------------------------

* [עוגות, מאפים קינוחים מתכונים](/ty-tag/cakes-0000017f-da2a-d938-a17f-fe2a21fc0000)
* [מתכונים](/ty-tag/recipes-0000017f-da28-dea8-a77f-de6a4ba50000)