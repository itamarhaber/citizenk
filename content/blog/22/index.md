---
date: 2022-05-19 09:20:00+03:00
description: ???
source: https://www.haaretz.co.il/blogs/karenhaber/2022-05-19/ty-article/00000180-ea00-dc12-a5b1-ff1b64260000
tags: דעות
title: חוסר הצדק נעשה הרבה לפני שחרור אלון קסטיאל
---

[החלטת ועדת השחרורים](/news/law/2022-05-16/ty-article/00000180-e9ed-d189-af82-f9fdbbfe0000) לקבל את בקשתו של עבריין המין אלון קסטיאל לשחרור מוקדם הפכה לקרקס תקשורתי. אפשר להניח שהוא ידעך במהירות ועד מהרה תבוא פרשה חדשה. היא בהכרח תבוא, משום שאנו עוסקים בהסחות דעת ולא במאבק האמיתי בעבריינות המין. כותרות בנוסח "[יריקה בפני המתלוננות](/news/law/2022-05-17/ty-article/.premium/00000180-e9f2-dc12-a5b1-fdfb16ab0000)" הן פופוליזם טהור ולא יביאו לשינוי במקום שבו העוול זועק לשמיים. היריקה היא אמיתית כמובן, אבל מקורה אינו בעצם ההחלטה לאפשר לקסטיאל להשתחרר. 

בניגוד [לטענתה של ענת קם](/opinions/2022-05-18/ty-article-opinion/.premium/00000180-e9f4-d189-af82-f9fd75a20000), אינני חושבת שהמגבלות על קסטיאל "בחוץ", והעובדה שהן לא מאפשרות חיים נורמליים, הן מה שחשוב. הנקודה היא שישראל כושלת בטיפול בתלונות ובמתלוננות, ביצירת מרחב ציבורי בטוח, במאבק באלימות מינית, בחקיקה מותאמת מציאות, באכיפה קפדנית ובחינוך. ההחלטה לשחרר את קסטיאל, וכאן אני מסכימה עם קם, קשורה לשיקומו של אסיר כאדם שבסופו של דבר אמור לחזור לקהילה. כשהשחרור הוא ברמת מסוכנות נמוכה ונעשה בתנאים מגבילים ותוך עמידה בדרישות, הוא בעל שיעור מוּעדוּת נמוך. כלומר, סיכויי ההצלחה בהוצאת האסיר ממעגל העבריינות גבוהים. 

אסור להתעלם מהצלקות של נפגעות קסטיאל (ומדובר כנראה בהרבה יותר מ-14 הנשים שהתלוננו נגדו ב-2016), אבל עוד קודם לכן - אסור לעשות עליהן סיבוב. העוול שעשתה להן המערכת הוא נורא. גזר הדין שקיבל קסטיאל לא מתחיל לגרד את העונש שהוא גזר עליהן. יחד עם זאת, בעוד שראוי לדרוש צדק מהמערכת - אין לדרוש ממנה נקמה. תשעה חודשים נוספים לקסטיאל בכלא מוחשי או תחת תנאים מגבילים לא יסייעו בדבר לנפגעות. למעשה, אין שום עונש שיחזיר לתוקף כגמולו. זה גם לא הרעיון שמנחה את מערכות החקיקה, האכיפה והמשפט. יש לחברה אינטרס בשיקום האסיר, ולכן אין פסול בהחלטה בעניין קסטיאל. חשוב גם שהתקשורת תזכור את זה. 

צודקת השופטת פריאל כשקבעה כי לעמדת המתלוננות אין משקל מכריע בהחלטת ועדת השחרורים. לצד זאת, ברור עד כמה יש בהחלטה זו בכדי להעצים את תחושת הפגיעה של המתלוננות. את האומץ שהיה עליהן לאזור כדי להתלונן, הן בוודאי מרגישות שאזרו לשווא. ועם זאת, ועד כמה שהשמען קולן חשובה, היא אינה רלוונטית לתהליך. ריפוי ממילא לא היה כאן, לא ברמה הפרטית (שהיא בלתי אפשרית) ולא ברמה הלאומית (שיכולה להיות אפשרית). 

פרשת קסטיאל, על כל שלביה האומללים, מכילה גם את כל הסיבות שגורמות לנשים לא להתלונן ולחברה להיות לא בטוחה. היחס למתלוננות ומטריית ההגנה הדלה שמוענקת להן, הם הבעיה האמיתית שדורשת טיפול ותיקון, לא השחרור המוקדם. הניסיון לצייר את קיצור העונש כחוסר צדק - חוטא לאמת. חוסר הצדק נעשה הרבה לפני כן ולצערי הוא גם יימשך. על זה צריך להיות הדיון. שיקום קסטיאל אינו הבעיה, הבעיה היא שיקום המערכת. 

לחצו על הפעמון לעדכונים בנושא:
------------------------------

* [עבירות מין](/ty-tag/sexlaws-0000017f-da29-d718-a5ff-faad9d8b0000)