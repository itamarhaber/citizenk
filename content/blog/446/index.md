---
date: 2018-08-02 08:32:00+03:00
description: ???
source: https://www.haaretz.co.il/food/cookingwithkids/2018-08-02/ty-article/0000017f-f8c0-ddde-abff-fce5272e0000
tags: בישול
title: קרקרים ביתיים ממכרים
---

אחד מהדברים שהפסקתי לקנות כמעט בכלל, למעט מעידות חד פעמיות, זה קרקרים. כלומר נכון שאנשים נשבעים בכל מיני קרקרים אורגניים, חופשיים, שהוכנו על ידי נזירות מדגן שהושקה במי מעיינות, אבל לא מצאתי שום תחליף לקרקר כמו שקרקר צריך להיות. זו בדיוק הסיבה שבמשך המון זמן תכננתי להכין קרקרים ביתיים. לא יודעת מה קיוויתי שיקרה, אבל גם בחלומות הוורודים שלי לא חשבתי שמשום מקום יגיע מישהו אלי הביתה, יכין כאלה וייתן לי את המתכון, אבל אז הגיע יוני ולא תאמינו, אבל זה בדיוק מה שקרה.

על יוני אפשר לסמוך בעיניים עצומות בכל נושא, מהקשבה ועד אפייה מייעוץ משפטי ועד לקרקר הקטן ביותר, כך מסתבר. אז במקום לעצום עיניים, עקבתי אחרי כל צעד, צילמתי ותיעדתי אם לא למען הדורות הבאים, הרי שלטובת כל הקרקרים שיצעדו בסך. הילדים התלהבו, גם השכנים החדשים לא נותרו אדישים. המתכון הוא מתכון בסיסי, אפשר לשכלל אותו באמצעות זריית תוספות שונות. הקרקרים שמתקבלים פריכים ובעלי מרקם נכון של קרקר, אבל חשוב להקפיד לרדד את הבצק לבצק דק מאוד. 

**מיני קרקרי פפריקה ביתיים (כ-90 מיני קרקרים של כ- 1.5 סמ"ר)**

 עברו לתצוגת גלריהצילום: קרן הבר **מה?**

2 כוסות (280 גרם) קמח לבן לכל מטרה

1 כף (12 גרם) סוכר

1 כף (20 גרם) מלח

2 כפיות גדושות (10 גרם) פפריקה מתוקה (לא חובה)

1/4 כפית (2 גרם) פלפל

30 גרם חמאה ללא מלח קרה וחתוכה לקוביות

2/3 כוס (160 מ"ל) חלב

**לא חובה:** 1 ביצה טרופה עם כף מים למשיחת הבצק

**אפשרויות לזרייה מלמעלה:** שומשום, קצח, מלח גס, פלפל שחור, זרעי חמנייה, זרעי פשתן וכיו"ב

**איך?**

 עברו לתצוגת גלריהצילום: קרן הבר מחממים תנור ל-220 מעלות.

בקערת מעבד מזון, או בקערה גדולה מערבבים יחד את הקמח, הסוכר, המלח, הפפריקה (אפשר בלי פפריקה) והפלפל. אם אתם משמשים במעבד מזון, להוסיף את החמאה ולעבד בפולסים ליצירת פירורים. אם אתם עובדים ביד זורקים את חתיכות החמאה ומתחילים לפורר את תערובת הקמח והחמאה יחד ליצירת פירורים דקים ללא גושי חמאה. מוסיפים את החלב ולשים או מעבדים עד ליצירת בצק.

מעבירים את הבצק למשטח מקומח לשים כדקה ומכדררים את הבצק לכדור. חוצים את הכדור לשניים.

פורסים נייר אפייה ומניחים עליו חצי כדור בצק, מקמחים את המערוך והבצק, או שפורסים מעל הבצק עוד נייר אפיה ומרדדים מעל – לנו זה מאוד נח ובעיקר מאפשר רידוד דקיק לא הידבקויות וללא קמח עודף.

מרדדים למלבן דקיק (עובי של מילימטר בערך).

בעזרת סכין (אפשר עם סרגל אם רוצים), או חותך פיצה, מסמנים קווי חיתוך לאורך ולרוחב על הקרקרים בגודל הרצוי, אנחנו הכנו מיני קרקרים של 1.5 סמ"ר.

מעבירים את הבצק, עם נייר האפייה, התחתון לתבנית תנור.

מברישים את הבצק בשכבה דקה של ביצה טרופה מדוללת במעט מים. זורים מה שרוצים – אפשר גם לחלק לשלושה חלקים ומעל כל אחד לזרות משהו אחר.

אופים כ-15 דקות עד שהקרקרים מזהיבים והשוליים נעשים מעט שחומים - כרגיל, זה מאוד תלוי בתנור וכמובן עד כמה אתם אוהבים את הקרקרים שלכם שחומים, לכן צריך להיות עם היד על הדופק.

בזמן הזה מרדדים ומסמנים קווי חיתוך על חצי כדור הבצק השני שמחכה לתורו.

מוציאים את התבנית, מניחים את הבצק האפוי על רשת להצטננות של כ- 5 דקות ומכניסים את התבנית הבאה.

שוברים לפי קוי המתאר את הקרקרים, זורקים (או מנשנשים) את הקצוות המיותרים שנותרו אחרי החיתוך ומגישים, אבל לא שוכחים שיש עוד קרקרים בתנור.