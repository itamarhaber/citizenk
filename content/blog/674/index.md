---
date: 2016-08-22 05:31:00+03:00
description: ???
source: https://www.haaretz.co.il/food/cookingwithkids/2016-08-22/ty-article/0000017f-f89b-d47e-a37f-f9bf87530000
tags: בישול
title: לזניה מהמאה הראשונה ועד לאינסוף ומעבר
---

קיץ, הטמפרטורות רק עולות והידיעה החיובית היחידה היא שהימים בכל זאת מתקצרים. מלים מכובסות, "תחול הקלה בעומס החום", לא מצליחות להסתיר שזו ההקלה שאחרי ההחרפה ולכן אין כאן שום הקלה ושום בטיח, רק שכנוע עצמי שגם אותו אפשר לייחס לחום.

אחד היתרונות בחינוך ביתי, בטח לשונאת קיץ שכמותי, נעוץ בעובדה שהקיץ הוא חופש מוחלט אחרי שנה אינטנסיבית, שמאפשר התמסרות טוטלית למזגן הביתי. חם וצפוף בחוץ ואין שום סיבה טובה מספיק לצאת מהבית, מה גם שאת מרבית התערוכות אנחנו יכולים לראות בימי ספטמבר השקטים. את הבקשה של הילדים להכין לזניה אני תולה במזגן ומיד גם סולחת לו, שלא ייעלב ויפסיק לעבוד. הואיל ונוצחתי – שלושה נגד אחת – ייתכן שטעיתי כשהתייחסתי ללזניה כאל מאכל חורפי.

דווקא לזניה, שהיתה לי מקור גאווה במטבח בשנות טרום ההורות, היתה לסמל למרד הילדים. 12 שנות הורות ואין סוף סבלנות ועבודה על הבעות פנים אדישות חלפו עד שהילדים הפכו ברגע מכונן אחד משונאי לזניה ומוקיעיה לפרקליטים נלהבים שלה, שפרצופם המנוקד רוטב עגבניות הוא עדות ללזניה נוספת שחוסלה. ואגב, לזניה משתלבת נהדר עם סלט ירקות קצוץ דק עם המון לימון ושמן זית (ע"ע הצעת הגשה).

דפי הפסטה הרחבים המפרידים בין שכבות של ראגו א-לה בולונזה, המוכנסים לתנור בליווי רוטב בשמל ופרמז'ן, הם אחת מגולות הכותרת הקולינריות של בולוניה, המכונה בחיבה גם בולוניה לה גראסה (השמנה). רק הכינוי בולוניה המלומדת מתחרה בכינוי הראשון. מבחינתי די בכך כדי לשלב בין השניים ולקבוע שאם לזניה היא גולת הכותרת של משכית קולינרית ואקדמית, אין מנוס מלהניח שלזניה היא מזון למוח. ואם היא מזון למוח וזה מה שהילדים מבקשים, ברור שנכין לזניה. הרי אין כמו חשיבות התפתחות שכלם של הצאצאים, גם אם זה רק בראש שלי.

יש אמנם המעזים לטעון שמקורה של הלזניה ביוון, אבל אנחנו דבקים באסכולה האיטלקית. כמו הרבה דברים טובים, את המתכון הראשון ללזניה אפשר לגלות בספר המתכונים "על ענייני הבישול" של אפיקיוס מהמאה ה-4 לספירה. זאת עדות די ברורה לכך שהמתכון עצמו עתיק יותר. תרגום השם הוא ככל הנראה שיבוש של המלים "בתוך סיר". כך או אחרת, המתכון של אפיקיוס הוא בטח לא מה שאנחנו מכירים היום, בעיקר משום שעגבניות לא הגיעו לאירופה לפני סוף המאה ה-15. הדמיון הוא בשכבות של עלי הפסטה והבשר.

 עברו לתצוגת גלריהצילום: קרן הבריש המון דרכים להכין לזניה, והדרך לא קשה אלא קצת ארוכה, מה שמכביד על בלוטות הריח ועל הרעב – אל תגידו שלא אמרנו. כפי שניתן להבין, זה לא מתכון לשומרי כשרות או לצמחונים. ולא, אנחנו לא יודעים להציע תחליפים. ככה אנחנו אוהבים את הלזניה שלנו.

**החומרים**:

בין 12 ל-16 דפי לזניה (תלוי בתבנית)

 עברו לתצוגת גלריהצילום: קרן הבר**לראגו בולונז**:

1 בצל קצוץ דק

1 ק"ג בשר בקר (עגל) טחון פעמיים

אפשר גבעול סלרי קצוץ ויש המכניסים לכל רוטב אדום גם ירקות אחרים, כמו גזר או שורש פטרוזיליה (אגב, גם שום כתוש הוא אופציונלי ועליו לפחות אנחנו לא מוותרים).

שמן זית

1 כוס יין לבן או אדום

200 גרם עגבניות מרוסקות וקופסה קטנה של מרק עגבניות או רוטב עגבניות אחר (אנחנו משתמשים ב-cirio passata)

מלח ופלפל

עשבי תיבול – במתכון המסורתי משתמשים רק באורגנו

כוס ציר בשר או מים

**לרוטב בשמל**

3 כפיות חמאה

3 כפיות קמח רב תכליתי

מלח

500 מ"ל חלב או שמנת לבישול 9% (או שילוב)

100 גרם גבינת פרמז'ן

 עברו לתצוגת גלריהצילום: קרן הבר**איך מכינים?**

**פסטה**

אם החלטתם להכין את בצק הפסטה בעצמכם, יש להכין אותו יום מראש, כי הוא דורש לילה במקרר. מרגע שהוא מוכן, ההמשך זהה. עקרונית, איטלקי טוב מבולוניה מתחיל עם הפסטה – מבשל אותה כ-4 דקות במים רותחים עם מלח (כף מלח לכל ליטר מים) ומעט שמן, מוציא את הפסטה ונותן לה להתייבש עד ההרכבה.

**ראגו בולונז**

הראגו דורש זמן בישול ממושך וחבל לא לתת לו אותו. כך הוא מקבל את הטעמים הנכונים, שלא לדבר על הצבע.

מחממים שמן זית במחבת גדולה ומכניסים את הבצל הקצוץ, נותנים לו להפוך לשקוף ואז מכניסים את הגזר והסלרי הקצוצים (ואפשר גם בלי). נותנים להם להתרכך (15 דקות ערך) ואז מוסיפים את הבשר ובעזרת כפות עץ מתחילים לפורר את הבשר לפירורים קטנטנים. כשהבשר משנה את צבעו מוסיפים את היין, מערבבים היטב ונותנים לאלכוהול להתאדות (בשלב הזה מוסיפים את השום הכתוש ומבשלים עוד כשלוש דקות). אחר כך מוסיפים את כל שאר החומרים (העגבניות, רסק העגבניות, מלח, פלפל, עשבי תיבול ומים או ציר) מביאים לרתיחה. מנמיכים לאש קטנה ומניחים להתבשל עוד כשעה (לעתים יש צורך להוסיף נוזלים).

**רוטב בשמל**

ממיסים את החמאה בסיר קטן ומוסיפים את הקמח. מורידים מהאש, מוסיפים מלח ופלפל ותוך כדי ערבוב מוסיפים את החלב או השמנת. מחזירים לאש, מביאים לרתיחה תוך ערבוב מתמיד וממשיכים לבשל ולערבב עוד כ-5 דקות על אש קטנה.

**ההרכבה**

יש כל מיני דרכים להרכיב לזניה. הגישה המסורתית גורסת כי יש לשמן את התבנית ולמזוג אליה שכבה דקה של בשמל ואז להניח שכבה של פסטה, מעליה שכבת בשר, מעט בשמל ושוב פסטה עד לשכבה עליונה של בשמל שעליה מפזרים גם את הפרמז'ן.

אנחנו עושים את זה קצת אחרת:

לתבנית לא משומנת שופכים קצת פחות מחצי מכמות הבשמל ועליה מניחים שכבה ראשונה של פסטה, מעליה ראגו, שכבת שנייה של פסטה, ראגו, שכבת שלישית של פסטה, ראגו, שכבה רביעית של פסטה ואז שופכים את כל הבשמל ומעליו מפזרים את הפרמז'ן.

מכסים את הלזניה ומכניסים לתנור שחומם ל-180 מעלות ל-20 דקות בערך. מסירים את הכיסוי ונותנים ללזניה לתפוס צבע עוד כ-20 דקות. בכל זאת קיץ – לא יפה כל הלבן הזה.

מוציאים את הלזניה ונותנים לה לנוח כחמש דקות לפני שחותכים ומגישים. חמש הדקות האלה הן זמן נפלא להסביר לילדים את מושג היחסיות, כי אלה חמש דקות שמרגישות כמו נצח.

 עברו לתצוגת גלריהצילום: קרן הברלחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)