---
date: 2020-03-05 13:35:00+02:00
description: ???
source: https://www.haaretz.co.il/food/cookingwithkids/2020-03-05/ty-article/0000017f-f8b1-d460-afff-fbf7c8100000
tags: בישול
title: 'צהוב תופח: עוגיות שלג שקשה לא לזלול'
---

בשבת אירחנו את חמי וחמותי לארוחת ערב ומצאתי את עצמי מפרקת שייטל משל הייתי קצב השטעטל. יצא מזה רוסטביף נפלא שאפילו שקלתי להעלות כמתכון השבוע. אלא שהחיים הם מה שקורה בזמן שאת מתכננת תכניות וחמותי באה נושאת מתנות: שקית ענקית של לימון פרי גנה. 

מה עושים עם לימון חוץ מלימונדה ו[למון קארד](/food/cookingwithkids/2018-02-01/ty-article/0000017f-f8fa-d318-afff-fbfbcde50000)? ובכן, עורכים ניסויים בעוגיות ואם זה מצליח גם משתפים במתכון. הצליח. הן קלות להכנה, טעימות להפליא, מנצלות את הלימון כהלכה ומספקות לא מעט דקות של הנאה לילדים, אם במקרה הם הגיעו למטבח. המינוס היחיד? שחייבים ממש לקרר אותן כדי ליהנות מהטעם, סוג של עינוי סיני, או תרגול בדחיית סיפוקים. מה אומר ומה אגיד? לא רע להיות באסכולה של החמוצים. 

**עוגיות שלג (כ-30 עוגיות, בקוטר של כ-4 ס"מ)** 

 עברו לתצוגת גלריהעוגיות שלג צילום: קרן הבר **מה?** 

2 ביצים 

100 גרם חמאה ללא מלח מומסת 

1 כפית תמצית וניל 

1 קליפת לימון מגורדת מלימון אחד 

3 כפות (45 מ"ל) מיץ לימון 

(לצבע צהוב יותר ניתן להשתמש ב2-3 טיפות צבע מאכל צהוב, עדיף אורגני) 

1 כוס (200 גרם) סוכר 

2 כוסות (280 גרם) קמח 

1 שקית אבקת אפייה (10 גרם) 

קורט מלח 

**לציפוי:** שליש חבילת אבקת סוכר (כ-30 גרם). 

**איך?** 

מחממים תנור ל-180 מעלות. 

מכניסים לקערת מיקסר את הביצים, וניל, קליפת לימון, מיץ לימון, הסוכר, החמאה והמלח ומקציפים 2 דקות. 

בקערה נוספת מערבבים את החומרים היבשים: קמח, אבקת אפייה וסוכר. 

מוסיפים לתערובת הביצים כשליש מהתערובת היבשה, מערבבים עד שנטמעת ומוסיפים כשליש מהחמאה ומערבבים, כך עוד פעמיים עד שמתקבל בצק מעט דביק אבל שניתן לעבוד אתו. 

מפזרים אבקת סוכר על צלחת יבשה. 

מניחים נייר אפייה על תבנית תנור סטנדרטית. 

יוצרים מהבצק כדורים בקוטר של כשני סנטימטר. מגלגלים כל כדור עד לציפוי מלא באבקת הסוכר ומניחים על נייר האפייה. רצוי לשמור על רווחים של כ-2.5 סנטימטר בין כדור לכדור. 

מכניסים לתנור ואופים עשר דקות, עד שהקצוות מזהיבים והחלק העליון יבש. 

מחלצים מהתנור ומניחים על רשת לצינון של רבע שעה לפחות ויותר אם מתכננים לאחסן. בכלי אטום, העוגיות מחזיקות לפחות שבוע.

לחצו על הפעמון לעדכונים בנושא:
------------------------------

* [עוגות, מאפים קינוחים מתכונים](/ty-tag/cakes-0000017f-da2a-d938-a17f-fe2a21fc0000)
* [מתכונים](/ty-tag/recipes-0000017f-da28-dea8-a77f-de6a4ba50000)