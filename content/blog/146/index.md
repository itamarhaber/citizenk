---
date: 2021-03-18 08:21:00+02:00
description: ???
source: https://www.haaretz.co.il/blogs/karenhaber/2021-03-18/ty-article/0000017f-f89b-d460-afff-fbffaba70000
tags: דעות
title: להצביע למרצ ואח"כ להפשיל שרוולים
---

בעוד שמצבו העגום של השמאל הוא תולדה של גורמים מרובים, פנימיים וחיצוניים, שקצרה היריעה מלתאר בטור זה, דווקא את התוצאה קל לסכם: מצביעים ללא תחושת שייכות. הסיבה לכך ברורה - עבור אזרח שמתנגד לשלטונו של בנימין נתניהו, שמאמין בשוויון אזרחי בלי יוצא מן הכלל, סיום הכיבוש, הפרדת דת ומדינה, צמצום פערים, טיפול בבעיות חברתיות, שינוי סדר העדיפויות הלאומי וחתירה לצדק - אין למי להצביע.

אם היה שמאל רציני להצביע לו, לא היינו מצויים במצב האבסורדי שבו אזרחים המגדירים עצמם כשמאלנים שוקלים להצביע לליברמן הגזען או לסער הלאומני, ותכלס גם לא ללפיד הממורכז. אם היה שמאל רציני להצביע לו, לא היו כל-כך הרבה אנשים ששוקלים לא להצביע, חושבים שזה סוג של ענישה אזרחית או מחאה, ולא מבינים שלמעשה זו ירייה ברגל. אין שמאל פוליטי כזה כרגע וזה משאיר בצד השמאלי של המפה את העבודה, מרצ והרשימה המשותפת – שלוש אפשרויות שרחוקות מלהיות מושלמות, אבל בהינתן המצב – זה מה שיש. ושכל אחד יערוך את שיקוליו.

שום הצבעה לא תהיה לחלוטין משביעת רצון. לכל אחת מהשלוש יש את הצפרדעים שלה, שעל הבוחר הממוצע לבלוע על מנת להצביע עבורה. הצבעה לעבודה מאפשרת ביטוי לרשימה שוויונית ברמה המגדרית ונמצאת בהתנעה מחדש, אבל זהו מרכז-שמאל ציוני וממלכתי שמתאים למי שמגדיר עצמו ככזה. מרב מיכאלי אמנם מנהיגה מלהיבה, אבל ברשימה יש לא מעט בעיות. ולא, איבתיסאם מרעאנה אינה אחת מהן, להפך. היא נקודת זכות.

הצבעה לרשימה המשותפת מהווה תמיכה חיונית באזרחים הערבים, אך זו איננה הצבעה למפלגה משותפת דמוקרטית. מעבר לכך, ההובלה בה ערבית באופן כמעט בלעדי והיא מדגישה פן אחד של שוויון ולא מרימה את נס השוויון באופן רחב, כולל זכויות קהילת הלהטב"ק. יו"ר המשותפת, איימן עודה, אמנם תומך נלהב בשותפות פוליטית, אבל גם הוא יודע שבלי שמאל יהודי לשותפות כזו אין עתיד. הוא רואה את עצמו כמי שיכשיר את הדרך אליה, אבל לא בהכרח זה שיזכה לראות אותה עוד בחייו, לפחות הפוליטיים. הוא בהחלט מחכה שגם בצד היהודי יוקם גשר לשותפות הזו. האחריות להקמת גשר כזה אינה מוטלת רק הפוליטיקאים, אלא גם עלינו - הציבור שמאמין בזה.

גם ההצבעה למרצ רחוקה מלהיות אופטימלית, אבל בשקלול כלל המרכיבים - זו רשימה שוויונית המחזיקה בכל זאת בערכי שמאל ורקורד של עשייה. גם אם הוא אינו מספק, הוא משביע רצון לנוכח המצב. הצבעה למרצ לא באמת תתקן משהו, אבל בניגוד לשאר המפלגות – פה יש סיכוי לשינוי. השינוי הזה תלוי במצביעים. להציל את מרצ עכשיו, לדעתי, צריך לבוא עם מחויבות גדולה יותר דווקא מצד הבוחרים. למעשה ההצבעה למרצ צריכה להגיע עם ריקליימינג מחדש של השמאל והסתכלות לא רק על מנהיגות מרצ, אלא על הכוח שלנו כמצביעים.

אין ספק שמרצ במתכונתה הנוכחית לא מספקת את הסחורה. אבל, מצד שני, כל עוד הציפייה שלנו כבוחרים היא שמרצ תניע משהו ללא מעורבות פעילה שלנו - השינוי הוא בגדר חלומות באספמיה. חלפו הימים של שולמית אלוני ויוסי שריד, אבל לא חלף תוקפו של החזון. כדי להניע אותו יש צורך בשמאל אקטיבי, יוזם, שלא חרד מלהשמיע את קולו ולבסס את עצמו מחדש. זה לא יקרה במטה קסם, אבל כדי ליצור שינוי נדרשת מעורבת אזרחית פעילה שנותנת רוח גבית לנבחרים.

אין לשמאל את הפריבילגיה לחכות למנהיג או למנהיגה. מי שבאמת מאמין שהמצב של מה שיכולה להיות "הדמוקרטיה הישראלית" גרוע וגבולי, צריך להפסיק לצפות מאחרים לפעול ולהתחיל להשמיע קול אזרחי ושוויוני ברור ולא מתפשר. לטנגו הזה צריך שניים, מפלגה יש, בוחרים יש, ועכשיו צריך להציל את המפלגה מעצמה. ביום שלישי הקרוב, הבוחרים הללו יכולים לקחת אחריות. זה הרבה יותר ממה שעושים אנשי הרשימה, בראשם היו"ר ניצן הורוביץ, שלא מתבייש להתלונן על ביקורת מבפנים בלי שמץ של מודעות עצמית לחלקו בהידרדרות הזו. להעניש את הורוביץ, לפגוע במרצ, לדרוש ממנה לפרוש - כל אלה חומרים מהם עשויה תבוסה. שינוי המציאות מתחיל בשבוע הבא, אבל הוא ידרוש יותר מהליכה לקלפי, גם אם זה פעם בחצי שנה.