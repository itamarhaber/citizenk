---
date: 2018-08-09 19:05:00+03:00
description: ???
source: https://www.haaretz.co.il/food/cookingwithkids/2018-08-09/ty-article/0000017f-f8e1-d47e-a37f-f9fd2b150000
tags: בישול
title: איש תחת גפנו ותאנה בטארט-טאטנה
---

התאנים הראשונות על המדפים מחזירות אותי תמיד לירושלים של תחילת שנות השמונים. כילדה הסימן לתחילתו של אוגוסט היו התאנים שהאישה המבוגרת מבית צפאפה, בעלת הפנים חרושות הקמטים והשמלה השחורה הרקומה שהיתה יושבת בכניסה למרכז המסחרי החדש, התחילה למכור. התאנה הראשונה שאכלתי בכל קיץ היתה זו שנבחרה בקפידה בידיה המיומנות ולוותה במבט בוחן שרק חיכה לחיוך הראשון, המאשר את מה שכבר ידעה.

תאנים פורטות לי על כל כך הרבה מיתרי זיכרון שאני לא עומדת בפיתוי שלהן כשהן יפות ובשרניות ואני תמיד קונה אותן. הבעיה מתחילה כשהן נכנסות למקרר, אז ההסתברות שאזכור אותן עוד באותו יום מתחילה לרדת בטור הנדסי, אם תוך 24 שעות הן לא מצאו את מקומן מחוץ למקרר על צלחת, מרבית הסיכויים שאזכר בהן מאוחר מדי. ומה עושים עם תאנים ששכבו במקרר? המון דברים, אבל למה לא טארט טאטן?

בשבת האחרונה הגיעו חמי וחמותי לראות את הדירה החדשה, התכנון היה לצאת לקניות, אבל הוא קצת השתבש. מכיוון שחמותי אוהבת פירות, אני אוהבת להכין לה עוגות על בסיס זה. בצר לי פניתי למקרר והחזקתי אצבעות שאמצא שם לפחות שלושה תפוחי עץ שיהיו הפטור מיציאה לחום המהביל. פניתי למקרר ולא היתה שמחה ממני לגלות תאנים שנשכחו כבר כמה ימים במקרר, כי כידוע אין כמו שקית תאנים שנשכחה למנוע יציאה לקניות, או משהו. שורה תחתונה? הטארט היה הצלחה, אבל את האבטיח שכחתי לפרוס. 

**טארט טאטן תאנים (מחבת או תבנית בקוטר 26 ס"מ)**

**מה?**

10-12 תאנים שטופות, קטומות וחצויות

250 גרם סוכר

**לבצק:**

220 גרם (1.5 כוסות וכף גדושה) קמח לבן

1/3 כפית (2 גרם) מלח

1 כפית (5.5 גרם) סוכר

100 גרם חמאה ללא מלח קרה וחתוכה לקוביות של כ- 1ס"מ

1 ביצה טרופה מדוללת עם כף (15 מ"ל) מים ו-1/2 כפית תמצית וניל

**איך?**

**הבצק:**

לקערת מעבד מזון מכניסים את הקמח, המלח והסוכר ומוסיפים את קוביות החמאה. מעבדים בפולסים לקבלת מרקם של פירורים.

מוסיפים את הביצה המדוללת במים ווניל ומעבדים את התערובת עד שכל המרכיבים יוצרים כדור בצק אחד ומגובש.

מוציאים את הבצק, מניחים אותו על משטח מקומח ולשים אותו קצרות, אם הוא דביק מוסיפים מעט קמח. משטחים מעט את הכדור, עוטפים בניילון נצמד ומכניסים למקרר עד שתסתיים הכנת התאנים.

**התאנים בקרמל:**

אם עובדים עם המחבת שגם תיכנס לתנור, בעלת תחתית לפיזור חום אחיד ובעלת ידיות עמידות בחום, העבודה נעשית פשוטה הרבה יותר:

מעמידים את המחבת על להבה בינונית. שופכים את הסוכר למחבת ומפזרים באופן אחיד. מדליקים את האש ולא מערבבים את הסוכר. כאשר הסוכר מתחיל להתקרמל בצדדים, ניתן להניע מעט את המחבת עצמה, אך לא לערבב. כאשר מתקבל קרמל זהוב במחבת, סוגרים את האש.

מניחים את התאנים החצויות כשהחלק הפנימי כלפי מטה במחבת ומצופפים אותן עד כמה שניתן, הן צריכות למלא את מרבית המחבת ללא חללים מיותרים כך שאם צריך עוד תאנים, כי זה תלוי בגודלן, אז תוסיפו.

אם עובדים בתבנית נפרדת: מיד כשהקרמל מוכן מוזגים אותו בזהירות לתבנית עגולה חסינת חום ואז מניחים את התאנים עם החלק הפנימי כלפי מטה בצפיפות בתוך התבנית.

**הרכבה:**

מחממים תנור ל- 180 מעלות.

מוציאים את הבצק מהמקרר כשמתחילים לעבוד על הקרמל. אחרי שהתאנים מסודרות, מקמחים משטח עבודה ומרדדים עליו את הבצק לעובי של כ-4 מ"מ ובקוטר שמתאים לתבנית.

מניחים את עיגול הבצק מעל התאנים ודואגים שיכסה הכל, את הקצוות מנסים להכניס בעדינות פנימה, אבל בזהירות, הקרמל ממש חם. דוקרים את הבצק במזלג ומכניסים לתנור לאפייה של כחצי שעה, או עד שאתם רואים שהבצק לגמרי אפוי.

מוציאים מהתנור, מניחים להצטנן 5 דקות ואז מניחים צלחת הגשה בקוטר של התבנית, או יותר, מעל התבנית, ובעזרת כפפות חסינות חום הופכים את המחבת או התבנית מעל הצלחת. הטארט ישתחרר (אם אתם לא בטוחים, ניתן לתת מכות עדינות בעזרת מגבת על תחתית התבנית או המחבת). מגישים חם ועדיף עם גלידת וניל.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)