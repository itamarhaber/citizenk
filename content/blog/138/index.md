---
date: 2021-04-06 20:06:00+03:00
description: ???
source: https://www.haaretz.co.il/family/homeschooling/2021-04-06/ty-article/.premium/0000017f-f8eb-d887-a7ff-f8ef23100000
tags: חינוך
title: בחינוך ביתי יש יותר זמן. הרבה יותר זמן
---

ההחלטה לחנך בבית היא החלטה משנה חיים לכל המשפחה. כמו כל החלטה מורכבת יש בה חסרונות לצד היתרונות, והיכולת להתגבר עליהם נעשית בעיקר באמצעות הבחנה והתמודדות. באופן מפתיע דווקא כל השאלות שאנשים מבחוץ שואלים, כמו "איך מצליחים?", "לא משתגעים?" ו"איך אפשר ללמד את הילדים?" הן הרבה פחות רלוונטיות אחרי שנעשתה ההחלטה - הצלחה היא עניין של רצון ומוכנות גם לטעות בדרך. לא משתגעים כי זו בחירה שמראש מי שזה לא מתאים לו לא יבחר בה, ללמד ילדים זה קל - כל עוד מבינים שגם אנחנו לומדים תוך כדי, ובוודאי שבכל הורה יש את היכולת להעביר תכנים בגילי בית ספר יסודי.

בעיניי האתגר הכי קשה בבחירה בחינוך ביתי הוא ההשתחררות מעולם המושגים הבית ספרי. כתוצרים של המערכת אנחנו מותנים באופן לא מודע להתייחס ללמידה במושגים "בית ספריים" ולא רק שלוקח זמן להשתחרר מזה, זה גם לא פעם עומד בסתירה מול המציאות ותחושות הבטן. למשל הניסיון הראשוני שלי לעבוד בכל תחום עם חוברות למידה, למרות שיש אינסוף דרכים ללמוד וחוברות הן לא בהכרח טובות ללמידה; או לייצר שעות למידה בבוקר, למה בהכרח בוקר? כי ככה רגילים, למרות שהמציאות מוכיחה שילד לומד כל הזמן ודווקא שעות הבוקר לא פעם הן זמן פחות "טבעי" ללמידה, לפחות אצל חלק מבני האדם. 

אחד הדברים המעניינים שקרו לי לאורך תקופת החינוך הביתי, שלא בהכרח שמתי לב אליו תוך כדי התהליך, היה היחס לזמן. אתם לא צריכים אותי כדי לדעת שתפיסת הזמן משחקת מקום מרכזי בחיים שלנו כבוגרים, יש שיגידו אפילו "מתוכנתים" בהתאם, בעוד שאצל ילדים תפיסת הזמן מתגבשת לאט ולוקח להם זמן להסתנכרן ולהבין את הנושא. אבל חינוך ביתי מאפשר את ניתוק ההשתעבדות לשעון כפי שהוא מוכתב מבחוץ ויצירת לוח זמנים שמותאם למשפחה ולאורח החיים שלה. למעשה תפיסת הזמן בחינוך ביתי משתנה בהמון מובנים. אין זה אומר ששגרה ולוח זמנים אינם רלוונטיים לחינוך ביתי - בוודאי שכן - אבל השגרה יכולה להיות אחרת:

**כבר לא על שעון בית ספר**

התרגלנו לראות בשעות הבוקר שעות לימוד ובשעות שאחריו שעות פנאי, אבל אין שום סיבה שהחיים בחינוך ביתי יתנהלו כך. ראשית, שעת לימוד של כיתה היא כ-45 דקות, אבל תחשבו כמה זמן מתבזבז בה ללא למידה וכמה הרבה יותר מסובך ללמד 35 תלמידים בו זמנית. לעומת זאת למידה בבית היא אחד על אחד, מכוונת ומותאמת ללומד ולכן אין טעם להתחיל לערוך הקבלה בין זמני הלימוד - מפני שאלה סקאלות שונות לגמרי.

**חלוקת זמן כפונקציה אישית**

ילד לא צריך שיאיצו בו, זה לא תורם בשום דבר. בעוד שבבית הספר אין לו ברירה אלא ללמוד בקצב של הכיתה, בבית הוא יכול לעשות את הדברים בקצב שלו ולרכוש מיומנויות בהתאם ליכולות שלו. אם למשל בכיתה הוא צריך להעתיק דברים מהלוח, או לעקוב אחרי דברי המורה כדי לסכם, בבית אין זמן קולקטיבי ולכן כל ילד יכול לקחת את הזמן שלוקח לו לרכוש מיומנות.

**זמני למידה**

אם בבית הספר שעות הלמידה ברורות, בבית אפשר לייצר זמני למידה באופנים רבים. למשל זמן משחק - יותר ויותר בתי ספר מכניסים משחקים לסדר היום, ובצדק. מה שנראה לנו כמו משחק, הוא למעשה זמן למידה רב-תחומי וחשוב מאין כמוהו. באותו אופן, גם זמני יצירה וחשיפה לאמנויות שונות וגם זמני משימות בבית הם זמני למידה מובהקים, גם אם אינם ניתנים לכימות. בחינוך ביתי ניתנת לנו האפשרות לאפשר לילדים יותר זמנים כאלה.

**זמן ילדות**

אם להיות בוטים, את מה שילד לומד מבחינה פדגוגית בשש השנים הראשונות, הוא יכול להשלים די בקלות בשנה אחת. בחירה בחינוך ביתי היא בעיניי גם בחירה להאריך לילדים את זמן הילדות ולהניח להם ליהנות ממנו יותר, תוך למידה מתמדת. זמן להיות בוגרים יהיה להם כל החיים, זמן להיות ילד - זו הזדמנות שלא תחזור על עצמה.

**זמן טבעי**

אחד הדברים האהובים עליי בחינוך ביתי היה היקיצה הטבעית. יש משהו נהדר באפשרות להניח לילד להקיץ באופן טבעי ולקחת את זמן הבוקר להתאסף. אין לכם מושג כמה זה מונע חיכוכים בבוקר, מאפשר להתחיל את היום בצורה נעימה וגם נותן לילדים את הזמן להתאושש ולהגיע ממוקדים למשימות היום. יצירת שגרה חשובה לחינוך הביתי, אך הזמן גם מאופיין בגמישות בניהול שלו. האחריות לניהול הזמן היא של ההורה, אבל חלק מהעניין זה להיות קשוב ליכולות, לאפשרויות ולאתגרים היומיומיים. הדרך היעילה ביותר היא לציין משימות, לארגן סדר יום שבועי, הכולל חוגים, סיורים ומפגשים ובכל יום לכתוב את המשימות שיש לבצע.

*מוזמנים לשלוח שאלות ונושאים לדיון למייל [LegadelBabait@gmail.com](mailto:LegadelBabait@gmail.com)*

לחצו על הפעמון לעדכונים בנושא:
------------------------------

* [חינוך](https://www.themarker.com/ty-tag/0000017f-da2f-d494-a17f-de2f87270000)
* [הורות](/ty-tag/parenthood-0000017f-da26-d938-a17f-fe2ebef50000)