---
date: 2018-12-20 15:01:00+02:00
description: ???
source: https://www.haaretz.co.il/blogs/karenhaber/2018-12-20/ty-article/0000017f-f8de-d460-afff-fbfe87ff0000
tags: דעות
title: פיגוע אחר פיגוע מסדירים רגב אחר רגב
---

בין [נסיגת הכוחות האמריקאים מסוריה](/news/whatis/2018-12-19/ty-article/0000017f-ec86-dc91-a17f-fc8fb89b0000) ל[חוות הדעת של הפרקליטות](/news/law/2018-12-19/ty-article/0000017f-ef0c-d4cd-af7f-ef7cd5270000) בעניינו של ראש הממשלה, קרו עוד דברים השבוע. למשל, ביום ראשון, [שרי הממשלה הפגינו](/news/politics/2018-12-16/ty-article/.premium/0000017f-deed-db5a-a57f-deefdac00000) בצעד תקדימי נגד הממשלה כשבעצם ההיגיון אומר שאם אתה שר ואתה מתנגד למדיניות הממשלה אתה מתפטר, לא מוחא. אותם שרים מיהרו מהפגנה לוועדת השרים, שם [אושרה פה אחד הצעת חוק](/news/politics/2018-12-16/ty-article/0000017f-deed-d856-a37f-ffed439e0000), המכונה גם חוק "ההתיישבות הצעירה", או "חוק ההסדרה 2", או חוק "מרקם החיים בהתיישבות" של ח"כ בצלאל סמוטריץ', שאושר בוועדה בניגוד לחוות דעתו של היועץ המשפטי לממשלה. ביום רביעי [עברה הצעת החוק קריאה טרומית](https://main.knesset.gov.il/News/PressReleases/Pages/press19.12.18j.aspx) במליאת הכנסת עם 61 תומכים ו-47 מתנגדים. 

מהות החוק פשוטה – ל"בית היהודי" נמאס לחכות למימוש ההחלטה על ההסדרה והם מקדמים אותה בחסות הקואליציה הצרה. מרוכך במלים קלות לבליעה כמו "התיישבות צעירה" או "מרקם החיים בהתיישבות", החוק למעשה מאפשר הזרמת כספים מרשויות שעד כה היו מנועות מלעשות כן בעבור פיתוח תשתיות על אדמה שבעלותה לא מוסדרת. יודעים מה נחשב תשתיות? גדר, רק אומרת. יודעים מה אומרת גדר? גבול בפועל. זו לא הסדרה זה חוק עוקף משפט בינלאומי, סעיף התגברות על האו"ם. מלים מכובסות שמסתירות עוולות ואי שוויון מהותי, תוך ניסיון לפרוט על הנפש היהודית והציונית. 

ובכן, המאחזים אינם התגלמות הציונות. בעוד הציונות נעשתה בגאולת הארץ בכסף ובעבודה, השטחים הם כתוצאה של כיבוש צבאי ואינם שטח ריבוני של ישראל. אבל כפי שניסחה זאת היטב השרה שקד: "עברנו משיח של הפרדה לשיח של הסדרה". מה מהות ההסדרה? שמירה על מרקם חיים יהודי כי הפלסטינים בלאו הכי לא נחשבים ומהן זכויות אדם מול חזון משיחי? 

חוק ההסדרה הזה הוא ריקוד על הדם, אבל מי שם לב כשזועקים "גאולה"? השימוש המניפולטיבי בפיגועים בשטחים כדי להסדיר את מעמד ההתנחלויות הוא ציני ומחפיר. "דונם פה ודונם שם, פיגוע אחר פיגוע" הוא "דונם פה ודונם שם, רגב אחר רגב" החדש. סמוטריץ' רוצה להסדיר את מרקם החיים היהודי? מרקם החיים היהודי ימשיך להיפגע כל עוד המדינה לא פועלת במישור המדיני ומוסיפה להתעלם מזכויות אדם בסיסיות של הפלסטינים. אי אפשר להמשיך להתייחס לפלסטינים כאל "פצצה מתקתקת" אבל להמשיך ולהזין את ה"פצצה". 

 עברו לתצוגת גלריהשקד וסמוטריץ. עברנו משיח של הפרדה לשיח של הסדרה צילום: אמיל סלמןהסדרה? לפני שאנחנו מניחים עוד כספים על קרן הצבי המכונה התנחלויות, בעוד שקצבאות הזקנה והנכות נמוכות באופן שערורייתי ואינן מאפשרות קיום בכבוד, בעוד שיוקר המחיה צפוי רק לעלות ומערכת הבריאות קורסת - תואיל הממשלה ותתכבד לייצר מדיניות הפותרת אחת ולתמיד את סוגיות הריבונות בשטחים. צודקים המתנחלים בטענתם שהמדינה יישבה אותם והמדינה צריכה לדאוג להם. את הדרישה הזו בדיוק הם צריכים לתבוע ממשלת הימין, הכי ימנית שהיתה כאן. 

מה יועילו הכספים וההסדרה המוניציפלית הנוכחית? כל עוד הם אינם חיים בתוך גבולותיה של מדינת ישראל - הם נותרים עם אותה בעיה, בין אם הצעת החוק הנוכחית תעבור גם קריאה שנייה ושלישית ובין אם תוקפא באורח פלא. אלא שהמטרה של הבית היהודי היא בגדר "מן ההסדרה ניבנה", וכך בשיטת הסלאמי הולכים מראשי חץ שונים ומשנים את המציאות - אם במעבר החלטות מנהליות מבג"ץ לבית המשפט המחוזי בירושלים, או עם חוק ההסדרה 2 או בשינויים פרסונליים בעליון. 

הבית היהודי נמצאת כבר שלוש שנים בקמפיין לקראת הבחירות הבאות ובחודשים האחרונים הציבור שלה רואה תוצאות. היא אכן מייצרת מהפכה שמצליחה מעל המשוער כי ראש הממשלה חרד לגורלו יותר מאשר לגורל המדינה. בהתחשב בערימת המתים המתגבהת, עליה הבית היהודי מיטיבה לעמוד, זה די מפליא שהיא מצליחה עוד להחזיק את ראש הממשלה איפה שכואב. נדרשת לזה חריצות, נחישות והרבה יוזמה. בינתיים כולנו משלמים את המחיר, השאלה מה נעשה כדי למנוע אותו. רק שזה לא זמן לשאלות, זה זמן להסדרה, "עם הנצח" לא מפחד מהסדרה, וחבל.