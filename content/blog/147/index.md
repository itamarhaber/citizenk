---
date: 2021-03-18 16:48:00+02:00
description: ???
source: https://www.haaretz.co.il/food/cookingwithkids/2021-03-18/ty-article/0000017f-f8e7-d47e-a37f-f9ffef550000
tags: בישול
title: 'קרם לימון, מרנג ופירות יער: קינוח אישי, מרשים וקל'
---

בכל סבב הלימון האחרון שעובר על ביתנו אשמים עצי הלימון של חמותי שלא מפסיקים לתת פרי. ככה הגיעה לידי שקית (רב פעמית) של לימונים שדרשו התייחסות. אחרי כל החשודים המידיים: סחיטת מיץ לימון והקפאה, הכנת לימונדה, [למון קרד](/food/cookingwithkids/2018-02-01/ty-article/0000017f-f8fa-d318-afff-fbfbcde50000) (Lemon Curd), [טארט לימון](/food/cookingwithkids/2016-08-09/ty-article/0000017f-f8e0-d318-afff-fbe3b88a0000), [עוגה בחושה לימונית](/food/cookingwithkids/2020-10-01/ty-article/0000017f-f8e2-d318-afff-fbe3c76d0000), סורבה לימון והמון סלטים ורטבים, עדיין נשארו לא מעט לימונים. 

החלטתי לנסות את כוחי בקינוח חדש ויצא נפלא. מעבר לעובדה שהקינוח ממש יפה ב[כוסות אישיות](/food/10-recipes/2022-09-21/ty-article-magazine/0000017f-e31d-d9aa-afff-fb5dd9610000) ומשאיר תחושה מפנקת לפני, תוך כדי ואחרי האכילה, הוא קל להפליא ונטול קמח מה שעושה אותו מתאים ביותר גם לפסח. למעשה זהו כמעט למון קרד מעודן עם שמנת, מעין קציפת פרפה קר ובשילוב של פירות מתקתקים ושברי [מרנג](/food/10-recipes/2020-10-28/ty-article-magazine/0000017f-da75-dea8-a77f-de7739960000) הוא הופך למושחת. 

**כמה טיפים קטנים לפני ההכנה:** 

את הלימון כדאי לגרד ואחר כך לסחוט – ככה לא תתקעו עם לימון מגורד. 

כדאי להכין את הפירות לפני ההרכבה – לחתוך או לשטוף ולהשאיר בטמפרטורת החדר. חשוב לבחור פירות מתוקים ועסיסיים, פירות חמוצים לא יסתדרו עם הטעמים. 

אחרי הערבוב עם הקצפת חשוב לא לתת לקציפה להישאר יותר מדי זמן במקרר. באופן עקרוני עדיף לחבר את הלימון והקצפת ברגע האחרון, אבל אפשר גם בארבע עד שש שעות לפני ההגשה. ממש לא מומלץ יותר מזה. את ההרכבה עצמה יש לעשות ממש לפני ההגשה, אבל היא פשוטה וקצרה. 

**קינוח קרם לימון, מרנג ופירות יער (4-6 מנות תלוי בגודל כוסות הקינוח)** 

 עברו לתצוגת גלריהקרם לימון, מרנג ופירות יערצילום: קרן הבר**מה?** 

2 ביצים גודל L 

1 ורבע כוס (250 גרם) סוכר לבן 

1/2 כוס (120 מ"ל) מיץ לימון סחוט טרי (בערך 2-3 לימונים) 

60 גרם חמאה ללא מלח 

1 כף גרידת לימון (בערך לימון אחד תלוי בגודל) 

250 מ"ל (מכל) שמנת מתוקה להקצפה (32% או 38%) 

**להרכבה:** 

4-5 כוסות פרי חתוך (כמו תותים, מנגו – בהתאם לעונה ולטעם) או פירות שלמים קטנים (אוכמניות, פטל, דובדבנים) 

18 נשיקות מרנג קטנות – לשבור אותן מעט עם האצבעות, אפשר גם לגוון עם שברי עוגיות או ביסקוויטים 

אפשר לקשט עם עלי נענע / רוטב שוקולד / שבבי שוקולד 

**איך?** 

בקערה בינונית טורפים את שתי הביצים יחד, מוסיפים את הסוכר ומיץ הלימון וטורפים היטב עד שהסוכר כמעט כולו נמס. 

מכינים באן מארי – בסיר קטן ממלאים מעט מים, מביאים לרתיחה, מנמיכים את האש, מניחים מעל קערה באופן שתחתיתה לא תיגע במים. ממיסים את החמאה בקערה. מוסיפים את בלילת הביצים תוך ערבוב מתמיד, עדיף בעזרת מטרפה – מערבבים ומבשלים כעשר דקות עד שהמרקם חלק וסמיך – דרך מצוינת להיות בטוחים היא לערבב באמצעות כף, אם הבלילה עוטפת אותה ונצמדת אליה ולא נוזלת, סימן שהיא מוכנה. מוסיפים את גרידת הלימון, מערבבים היטב. מעבירים את הבלילה לקערה רחבה ושטוחה, מכסים ומכניסים למקרר. 

\*אם במקרה נוצרו לכם גושים, מה שלא אמור לקרות, פשוט מעבירים את הבלילה דרך מסננת כשמעבירים לקערה הרחבה. 

בשלב הזה ניתן להשאיר את הקרם עד 24 שעות במקרר, אבל עדיף לא יותר מכמה שעות. כשהתערובת קרה לגמרי, או לחלופין כשהגיע הזמן להכין את הקינוח - זה הזמן להקציף את השמנת עד שהיא יציבה. 

בעזרת לקקן מערבבים ומקפלים בעדינות את תערובת הלימון הקרה ולקצפת עד שיוצא קרם הומוגני. גם בשלב הזה ניתן לעצור להכניס למקרר אבל לא יותר מ-5-6 שעות כי השמנת תאבד מעט ממוצקותה. 

**הרכבה:**  

**בכוסות אירוח מתאימות מסדרים:** שכבת קרם לימון, שכבת פרי, שכבת קרם לימון, שכבת פרי, שכבת קרם לימון ושברי מרנג מעל – בערך כף קרם בכל שכבה וכ-5-6 פירות חתוכים או קטנים בכל שכבת פרי. 

מקשטים אם רוצים ומגישים מיד.

לחצו על הפעמון לעדכונים בנושא:
------------------------------

* [עוגות לפסח](/ty-tag/passover-cakes-0000017f-da28-d718-a5ff-faac12e50000)
* [עוגות, מאפים קינוחים מתכונים](/ty-tag/cakes-0000017f-da2a-d938-a17f-fe2a21fc0000)
* [מתכונים](/ty-tag/recipes-0000017f-da28-dea8-a77f-de6a4ba50000)