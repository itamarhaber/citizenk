---
date: 2020-12-10 07:38:00+02:00
description: ???
source: https://www.haaretz.co.il/food/cookingwithkids/2020-12-10/ty-article/0000017f-f8bb-d318-afff-fbfbba970000
tags: בישול
title: 'מתכון לברלינר: סופגנייה ברלינאית משגעת וקלה'
---

אמנם סיפחנו את הסופגנייה לחנוכה וחשבנו שיש לנו פה משהו מיוחד, אבל בצק שמרים מתוק ומטוגן הוא לא ממש המצאה יהודית, אלא די חובקת עולם. קחו לדוגמא את גרמניה שם סופגנייה ממולאת בריבה ניתן למצוא בכל מאפייה מקומית ובכל מקום הן נראות קצת אחרת, למרות שלרוב הן רק נבדלות במילוי או בדרך ההגשה ולא יותר. באופן עקרוני הן נקראות בשמות שונים ובאזור הסן אפילו קוראים להן Krapfen, אבל בגרמניה קוראים להן בקיצור Berliner, חוץ מאשר בברלין שם הן סתם Pfannkuchen.

המסורת בגרמניה מספרת שה-Berliner Pfannkuchen נאפו לראשונה במאה ה-18 לכבוד פרידריך הגדול (כן, כן אותו "אלטע פריץ" שבזכותו כל גרמני אוהב תפוחי אדמה) על ידי קונדיטור שבשל בעיות בריאות לא יכול היה לשרת בצבא ופרידריך הסכים לגייסו לתפקיד שף צבאי וזה בתמורה ובהוקרה אפה לו עוגה קטנה בצורה של כדור תותח עם הפתעה מתוקה בתוכה.

בעבר כשבישראל היו בעיקר סופגניות עם ריבה במכולת, ההבדל בין בצק הברלינר המעודן לסופגניות הישראליות היה עצום, זה כבר מזמן לא המצב. אז לשאלה מה ההבדל בין סופגנייה ישראלית טובה עם ריבה או קרם מעודן ובין ברלינר התשובה תהיה אין כמעט הבדל, אבל הן נפלאות ופשוטות וקל להכין אותן בבית, אז למה לא לכבוד חנוכה?

 עברו לתצוגת גלריהסופגניות ברלינאיותצילום: קרן הבר**סופגניות ברלינר** (16 סופגניות בקוטר 8 ס"מ, לסופגניות קטנות יש להשתמש בקוטר 6 ס"מ)

**מה?**

4.5 כוסות (630 גרם) קמח לבן רב תכליתי

חצי כוס (100 גרם סוכר)

כף וחצי (15 גרם) שמרים יבשים

קמצוץ (בערך 3 גרם) מלח

גרידת לימון מלימון שלם (לא חובה ואפשר פחות)

130 גרם חמאה ללא מלח רכה מאוד

כוס ורבע (300 מ"ל) חלב

1 כף (12 גרם) סוכר לבן

3 ביצים גודל L

1 כפית תמצית וניל איכותית

שמן לטיגון

**איך?**

בסיר קטן מחממים את החלב עם כף סוכר על להבה בינונית-קטנה תוך כדי ערבוב, אבל לא מרתיחים, אלא משאירים אותם פושרים עד שהסוכר נמס. מכבים את האש ומצננים מעט (שוב, אם החלב רתח בטעות חובה לצננו), מוסיפים את השמרים בחלב הפושר, מערבבים ומניחים להם לנוח כעשר דקות.

טורפים את הביצים עם תמצית וניל.

מוסיפים לחלב והשמרים את החמאה, הביצים והווניל.

בקערת מיקסר מערבבים את הקמח, הסוכר והמלח, ואם משתמשים בגרידת לימון גם אותה. יוצרים גומחה בקמח, יוצקים לתוכה את תערובת הנוזלים ומתחילים לעבד באמצעות וו לישה על מהירות איטית. אם יש צורך וקמח נדבק לדפנות הקערה, עוצרים את פעולת המיקסר ובעזרת לקקן "מנקים" אותן. לשים כ-8 דקות עד שנוצר בצק נוח לעבודה.

אוספים את הבצק לכדור ומניחים בקערה נקייה ששומנה קלות, מכסים בניילון נצמד ומניחים לתפוח כשעה עד שעה וחצי, עד שהבצק מכפיל את נפחו. בשלב הזה ניתן אחרי ההתפחה להכניס למקרר לכ-24 שעות אם לא רוצים להכין מיד.

מעבירים את הבצק למשטח עבודה מקומח מעט ומרדדים לבצק בעובי של כסנטימטר וחצי. בעזרת קורצן קורצים עיגולי בצק (8 ס"מ לסופגנייה בינונית, כ5-6 ס"מ לסופגנייה קטנה).

אם לא רוצים להתעסק עם כל הנושא הזה של הזרקת הריבה, אפשר לרדד את הבצק דק יותר, לעובי של כ-8 מ"מ, ואז מניחים מילוי של ריבה באמצע עיגול בצק אחד, סוגרים בעזרת עיגול בצק נוסף, מהדקים היטב ומכדררים.

אם רוצים לאפות את הברלינר, אפשר להעביר את עיגולי הבצק לתפוח על תבנית תנור מכוסה בנייר אפייה משומן. מקפידים על רווחים של כ-4 ס"מ בין הסופגניות, מכסים במגבת מטבח נקייה ומניחים לתפיחה של כחצי שעה. אחר כך מחממים תנור ל-180 מעלות וכשהוא חם מכניסים לאפייה של 15-18 דקות תלוי בתנור. מחלצים מהתנור ומצננים על רשת.

אם מטגנים, אפשר להשאיר את הסופגניות על משטח העבודה ופשוט לכסות במגבת למשך כחצי שעה להתפחה מהירה.

**לטיגון:** מחממים מחבת בעלת תחתית עבה המאפשרת פיזור חום שווה, יוצקים שמן לשכבה של כ-1.5 ס"מ. מחממים את השמן ומטגנים את הסוגפניות כך שיש רווח ביניהן, מטגנים כדקה וחצי עד שתיים על צד אחד והופכים לצד השני. מוציאים הישר אל צלחת סוכר לבן וטובלים משני הצדדים. כך מטגנים את כל הסופגניות.

ברלינר מוגשת לרוב עם ריבה תות, אם כי היום כבר יש לא מעט וריאציות, לא חייבים להיות מסורתיים אפשר למלא עם כל מילוי שאוהבים. נוח להשתמש במזרק או בשקית זילוף וצריך להקפיד לא ליצור יותר מדי לחץ כדי שהמילוי לא ישפריץ החוצה. בניגוד לסופגניות ישראליות, את הברלינר ממלאים מהצד, זה גם הרבה יותר נוח, רק אומרת.

לחצו על הפעמון לעדכונים בנושא:
------------------------------

* [חנוכה](/ty-tag/hanukkah-0000017f-da2a-d938-a17f-fe2a3bc60000)
* [מתכונים](/ty-tag/recipes-0000017f-da28-dea8-a77f-de6a4ba50000)