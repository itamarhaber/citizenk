---
date: 2017-05-11 09:02:00+03:00
description: ???
source: https://www.haaretz.co.il/food/cookingwithkids/2017-05-11/ty-article/0000017f-f896-d460-afff-fbf68a280000
tags: בישול
title: קציצות ברוטב לימוני שאפילו הילדים אוהבים
---

אחד הדברים היותר משמחים בהתבגרותי ההורית הוא שלמדתי לפרגן לעצמי את האוכל שאני אוהבת בלי לצפות שמישהו אחר יצטרף לחגיגה. זה הרבה יותר ממשמח כשהצאצאים לא נשארים אדישים למה שנרקח בסירים ושהריח העולה משאיר אותם חסרי מנוחה ומלאי ציפייה לבאות. לרוב זה גם עובד ביחד, אבל כשזה עובר את מבחן הטעימה, הרי שהכל עוד יותר משמח.

כמו כל תבשיל טוב, זה מתחיל בלטגן בצל על סוגיו. אין תבשיל שיתפספס אם הוא מתחיל בהזהבת בצל. לפחות אצלנו זה עובד על הילדים כמו קסם. עת הבנזוג היה בחו"ל, החליטו הילדים שאת ארוחת השניצלים והצ'יפס מקדימים לצהרי שישי. בצירוף מקרים משמח, בעודי פורקת את הקניות מהקצב עלה בדעתי שלרגל הימים החמים, יכול להיות נחמד ביותר לנסות מתכון קליל של קציצות שיחמיא לאורז לבן או אולי לפרוסת חלה.

ככה זה התחיל, זה נגמר בשלושה ילדים ממצמצים בהנאה קציצות קטנות בניחוח לימוני שהוגשו מעט לפני השניצל והצ'יפס, אלא מה? כבר טרחנו, לא נגיש? קציצות נפלאות שעושות חשק לעוד, ויכולות להיות נפלאות גם כמנה לערב שישי. שנסכם שחבל שעשינו רק 300 גרם ושלמדנו שלפעם הבאה נכין שוב 300 גרם? הרי אם אכין יותר, הם כבר לא יאכלו, ככה זה במרחב החוקים הבלתי כתובים.

**קציצות לימוניות (כ- 20 קציצות קטנות)**

**מה?**

**לקציצות:**

300 גרם בשר טחון טרי

1 ביצה טרופה

3 כפות פירורי גריסיני

1/4 כפית פפריקה

מלח

**לרוטב:**

1 כרשה פרוסה דק

1 בצל פרוס דק

1 קישוא חתוך לקוביות קטנות

3 שיני שום כתושות

1/2 לימון

1/2 כוס יין לבן

5-6 חוטי זעפרן

1/3 כוס מים רותחים

מלח

צרור פטרוזיליה קשור בחוט שפגט, או פטרוזיליה קצוצה ואז להכניס ממש לקראת הסוף.

**איך?**

**הכנת הקציצות:**

מערבבים את כל החומרים יחד בקערה, מכסים בניילון נצמד ומכניסים למקרר עד שהרוטב מוכן. ואז יוצרים כדורים קטנים ומכניסים לרוטב.

**הכנת הרוטב:**

ממיסים את הזעפרן ב- 1/3 כוס מים רותחים ומניחים בצד.

מזהיבים עם מעט שמן זית את הכרישה והבצל, מוסיפים את הקישוא ומטגנים כשתי דקות ואז מוסיפים את השום הכתוש ומטגנים עוד כשתי דקות.

שופכים את היין ונותנים לאלכוהול להתאדות, בינתיים סוחטים את הלימון ולא זורקים את מה שנשאר אלא חותכים ל- 8 חלקים.

את המיץ שופכים למחבת, בוזקים מלח ומערבבים. מכניסים את הקציצות ומניחים בצידי המחבת את פלחי קליפת הלימון הסחוט.

מבשלים את הקציצות כ- 5 דקות מצד אחד ועוד כ- 5 דקות מצד שני. מוסיפים את המים עם הזעפרן, מערבבים ומביאים לרתיחה, מכניסים את צרור הפטרוזיליה, מנמיכים את הלהבה ומכסים במכסה.

מבשלים כעשרים דקות מצד אחד, הופכים את הקציצות ומבשלים עוד כעשר דקות מצד שני ומגישים.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)