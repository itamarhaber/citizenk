---
date: 2022-01-13 19:03:00+02:00
description: ???
source: https://www.haaretz.co.il/food/cookingwithkids/2022-01-13/ty-article/0000017f-f8e1-d318-afff-fbe35a250000
tags: בישול
title: עוגת שזיפים של סבתא
---

שזיף הוא פרי של קיץ, אם כי לרוב הוא מוצע על המדפים בישראל לפחות עד סוף אוקטובר, לכן ממש התפלאתי למצוא אותם אצל הירקן בסוף דצמבר, אבל היו ולא התאפקתי. אחרי כמה ימים במקרר, כשכבר היה ברור שאין סיכוי שהשזיפים ייגמרו, לא נותרה ברירה אלא להכין את אחת העוגות הכי טעימות שסבתא שלי הייתה עושה.

אין משהו פשוט וביתי יותר מהעוגה הזו והיא עוד יותר נהדרת יום אחרי, אם הצלחתם להתאפק. כדאי לשמור אותה במקרר, אם כי בחורף במטבח לא מחומם היא תישאר טובה לפחות ל-48 שעות, במקרר היא מחזיקה שבוע (על הנייר).

אפשר להחליף את השזיפים בתותים או בתפוחי עץ, פירות חורף קלאסיים (בניגוד לשזיפים) ובמתכון ציינתי כיצד ניתן להחליף.

**עוגת שזיפים (תבנית 28)**

**מה?**

**לבצק:**

130 גרם חמאה ללא מלח, רכה כלומר בטמפרטורת החדר

2/3 כוס סוכר (135 גרם)

2 כפיות (10 מ"ל) תמצית וניל איכותית

1 ביצה גודל L

3 חלמונים של ביצה גודל L (את החלבונים שומרים למרנג)

2 כוסות (280 גרם) קמח רב-תכליתי

2 כפיות (6 גרם) אבקת אפייה

1 כף קורנפלור

קמצוץ מלח

7-9 שזיפים תלוי בגודל – בערך 600 גרם פרי (תפוחים או תותים למשל)

**לקציפת הביצים/מרנג:**

3 חלבונים

2/3 כוס (80 גרם) אבקת סוכר

קמצוץ מלח

1 כף מיץ לימון

 עברו לתצוגת גלריהעוגת שזיפים של סבתאצילום: קרן הבר**איך?**

**לבצק:**

מחממים תנור ל-175 מעלות

משמנים תבנית

בקערת מיקסר מערבבים את החמאה, הסוכר ותמצית והווניל. משתמשים בוו המקצף ומפעילים את המיקסר בהדרגתיות למהירות גבוהה עד שנוצר מעין קרם הומוגני – כשלוש דקות.

מנמיכים את מהירות המיקסר לנמוכה ומוסיפים, תוך כדי הקצפה, את הביצה עד שהיא נטמעת ואז מוסיפים אחד-אחד את החלמונים.

בקערה נפרדת מערבבים את הקמח, אבקת אפייה, קורנפלור ומלח. את התערובת היבשה מוסיפים ב-3 פעמים לבצק ומפסיקים ללוש כשכל הקמח נטמע. הבצק צריך להיות נוח לעבודה, אם כי טיפונת דביק. אם הבצק דביק מדי, מוסיפים מעט קמח.

מעבירים את הבצק לתבנית המשומנת ומהדקים אותו לתחתית ולדפנות.

כמו שאפשר לראות בתמונה, הכנתי את העוגה עם חצאי שזיפים מגולענים, זה יפה, אבל רק אחרי האפייה ואחרי שיחה עם אחותי הבכורה, הבנתי שסבתא שלי הייתה חותכת את השזיפים קטן יותר – מבחינת מראה זה מרשים פחות, אבל מבחינת טעם זה מוצלח יותר. 

 עברו לתצוגת גלריהצילום: קרן הברשוטפים את הפירות, מגלענים וחותכים – אפשר לחתוך לחצאים אבל כדאי לחתוך לאורך ולייצר מניפה, או לחתוך לשמיניות/קוביות ולפזר שווה מעל העוגה.

\*\*אם מכינים את העוגה עם תותים – כדאי לחתוך אותם לרבעים; תפוחים מומלץ לחתוך לקוביות קטנות על מנת שייתרככו באפייה. אפשר כמובן אם רוצים טעם מושחת, לטגן אותם כ-5 דקות בחמאה לפני שמניחים אותם על הבצק.

אם מכינים את העוגה עם שזיפים או תותים, אפשר לזרות מעט סוכר (בערך כף) מעל, אבל זה ממש לא חובה, אם משתמשים בתפוחים, כדאי לחתוך לקוביות ולפזר כף סוכר מעורבבת עם כף קינמון מעל לתפוחים.

מכניסים לתנור ל-20 דקות.

**בינתיים מכינים את ציפוי המרנג:** מקציפים במהירות גבוהה את החלבונים עם מעט מלח כ-2 דקות עד להקצפה. מוסיפים לאט את אבקת הסוכר ומקציפים עוד כ-5 דקות. מוסיפים את מיץ הלימון ומממשיכים להקציף עוד כ-3 דקות.

 עברו לתצוגת גלריהעוגת שזיפים של סבתאצילום: קרן הברמוציאים את העוגה מהתנור, אך לא מכבים אותו. מצפים את הבצק במרנג, אפשר להזליף אבל גם הדרך הישנה והטובה של מריחה עובדת נפלא. מנמיכים את חום התנור ל-160 מעלות ואופים עוד כחצי שעה, המרנג יקבל גוון חום בהיר.

מוציאים את העוגה מהתנור ונותנים לה להתקרר לגמרי לפני שמחלצים אותה מהתבנית. העוגה נהדרת באותו יום, אבל יום אחרי היא טובה עוד יותר, בהנחה שנשאר משהו.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)