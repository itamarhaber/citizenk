---
date: 2019-02-14 17:51:00+02:00
description: ???
source: https://www.haaretz.co.il/food/cookingwithkids/2019-02-14/ty-article/0000017f-f8be-d044-adff-fbffa38e0000
tags: בישול
title: 'מתכון: עוגיות חמאה רכות-רכות'
---

לקראת הטיול השנתי של הבכור, בו אסור להביא חטיפים וממתקים קנויים, ברור היה שאין מנוס מלהכין עוגיות. שורה תחתונה הבכור לקח רק עוגיות cookie monster, ככה נקראות אצלנו עוגיות שוקולד צ'יפס. אבל חוץ מבכור נשארו עוד שניים בבית שרצו עוגיות אחרות, אז הכנו כמה סוגים, בין היתר עוגיות שכבר מזמן שכחתי מקיומן. עוגיות חמאה נהדרות בפני עצמן, אבל הגיעו בזמנו מתוך מצוקה אימהית אמתית – ילדה שאוהבת פיות.

כשהמרכזית היתה בתקופת הפיות שלה, כמעט כל מאכל עבר תהליך "פִיוּת" (כמו עִבְרוּת רק של פיות) והמקום הכי קל היה קינוחים. כך נולדו עוגיות הררי הפיות – עוגיות חמאה רכות בזיגוג וניל עם סוכריות צבעוניות מעל, שהרי ידוע שבפסגות הרי ארץ הפיות בהם יורד השלג כל ימות השנה, מנצות להן סוכריות צבעוניות קטנטנות תחת כל עץ רענן שלידו רועה בנחת חד קרן. זה היה להיט שהצליח מעל המשוער בקרב ילדות, ילדים ומבוגרים כאחד.

הן טעימות בפני עצמן אפילו רק עם אבקת סוכר ואפשר, למי שאוהב, גם לטבול אותן בגנאש שוקולד, עם אובלי סוכריות. הן נפלאות לימי הולדת ולאירועים בכיתה והן ממש מוצלחות בסוף שבוע או אחר הצהריים חורפי – שעות של הנאה.

**עוגיות חמאה בזיגוג וניל (כ-35 עוגיות)**

**מה?**

 עברו לתצוגת גלריהעוגיות הררי פיותצילום: קרן הבר **לבצק:**

120 גרם חמאה רכה

1/2 כוס (100 גרם) סוכר לבן

1/2 כפית (3 מ"ל) תמצית וניל איכותית

2 ביצה גודל L

2 כוסות (280 גרם) קמח לבן

2 כפיות (6 גרם) אבקת אפיה

1/4 כפית (1.5 גרם) מלח

**לזיגוג:**

1.3 כוס (150 גרם) אבקת סוכר

1 כפית (6 מ"ל) תמצית וניל

1 כף מים

**איך?**

 עברו לתצוגת גלריהצילום: קרן הבר מחממים תנור ל-175 מעלות.

לקערת מיקסר מכניסים את החמאה, הסוכר ותמצית הווניל ומערבלים יחד לתערובת הומוגנית ומעט תפוחה.

מוסיפים את הביצים, ביצה אחת בכל פעם, ומערבלים היטב.

בקערה יבשה מערבבים את הקמח, אבקת האפייה והמלח ומוסיפים לתערובת שבקערת המיקסר ב-3-4 פעמים ומערבלים היטב בדיוק עד שהקמח נטמע ולא יותר.

פורסים נייר אפיה על תבנית תנור סטנדרטית.

בעזרת שתי כפיות או בידיים, אם כי זה קצת דביק, יוצרים כדורי בצק בקוטר של כ-3 ס"מ ומניחים אותם על נייר האפייה במרווחים של כ- 2.5 ס"מ.

כשהתנור חם, מכניסים את התבנית לתנור לכ-9 דקות, עד שהן תופחות ומזהיבות מעט. מוציאים מהתנור, מניחים על רשת לצינון.

בקערה קטנה מערבבים היטב את מרכיבי הזיגוג עד שהוא נעשה סמיך וחלק.

טובלים את העוגיות בזיגוג מניחים בצד ובוזקים (לא חובה) סוכריות צבעוניות.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)
* [עוגות, מאפים קינוחים מתכונים](/ty-tag/cakes-0000017f-da2a-d938-a17f-fe2a21fc0000)