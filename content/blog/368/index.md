---
date: 2019-05-30 15:53:00+03:00
description: ???
source: https://www.haaretz.co.il/food/cookingwithkids/2019-05-30/ty-article/0000017f-f8fc-d044-adff-fbfdc05e0000
tags: בישול
title: 'פשוטה ונפלאה: עוגת גבינה אפויה של בית'
---

איכשהו כשיש מנהג אהוב שמקורותיו עלומים אין שום דבר שדוחף אותך לנסות להבין מאיפה הוא הגיע, אתה פשוט נהנה ממנו. ככה זה בדיוק במשפחה שלי עם חג השבועות, מאז שאני זוכרת את עצמי, שבועות הוא מוסד בפני עצמו. בניגוד לפסח או ראש השנה שכולו נדנדת "אצל איזה צד הפעם", שבועות הוא חגיגה משפחתית שאין לתהות עליה ואין להיעדר ממנה ושום תירוץ לא תופס. 

כל שנה מחדש מצאתי את עצמי מחפשת עוגה עוד יותר מוצלחת מזו של השנה שעברה, יותר לבנה, יותר, גבוה, יותר מיוחדת ויותר יפה. ככה עברו תחת ידי עוגת [אוריאו](/food/cookingwithkids/2017-03-09/ty-article/0000017f-f8eb-d318-afff-fbeb86390000), [עוגת גבינה טופי-קרמל](/food/cookingwithkids/2018-05-17/ty-article/0000017f-f8db-d2d5-a9ff-f8df61080000), [עוגת גבינה אוכמניות](/food/cookingwithkids/2017-05-28/ty-article/0000017f-f8d7-d47e-a37f-f9ff8b100000), עוגת גבינה קפוצ'ינו, עוגת גבינה פירורים ומה לא? אין מה לדבר הן טעימות וטובות ותמיד ניתן למצוא עוד טוויסט, אבל [עוגת הגבינה](/food/10-recipes/2020-05-06/ty-article-magazine/0000017f-deba-db22-a17f-febb1d1d0000) האהובה עליי היא דווקא זו הביתית. סתם, עוגת גבינה אפויה, רכה, ריחנית, כזו שאתה יודע בדיוק איך היא תהיה ולא מתאכזב. 

בילדותי בירושלים כל צהרי שישי היו מתחילים עם עוגת גבינה שכזו שאמא היתה קונה בקונדיטוריה, גבוהה אוורירית ומשובצת צימוקים. היא היתה כל כך טובה שמעולם לא העזתי להכין אחת מחשש לאכזבה. את ירושלים עזבתי מזמן ומעולם לא מצאתי כזו עוגת גבינה. אחר כך התחלתי לנסות, באיזשהו שלב התקבע המתכון הזה – עוגת גבינה אפויה ביתית. 

**עוגת גבינה אפויה** (תבנית עגולה, קוטר 26) 

 עברו לתצוגת גלריהעוגת גבינה אפויה צילום: קרן הבר **מה?** 

**לבסיס:** 

250 גרם פירורי ביסקוויטים 

100 גרם חמאה מומסת 

4 כפות (60 מ"ל) חלב 

**לעוגת הגבינה:** 

5 ביצים (גודל L) 

1/3 כוס (65 גרם) סוכר 

1 שקית (15 גרם) סוכר וניל 

750 גרם גבינה 9% 

400 מ"ל שמנת חמוצה (עדיף באחוזים גבוהים, מעל 15%) 

1 כף (15 מ"ל) תמצית וניל 

2/3 כוס (130 גרם) סוכר 

1/3 כוס (45 גרם) קורנפלור 

2 כפות (20 גרם) קמח 

**איך?** 

 עברו לתצוגת גלריהעוגת גבינה אפויה צילום: קרן הבר מחממים תנור ל-180 מעלות. 

**לבסיס:** 

מכניסים לקערה יבשה את פירורי הביסקוויטים, החמאה והחלב ומערבבים היטב עד שלא נותרים פירורים יבשים. 

משמנים תבנית אפיה עגולה וקפיצית בקוטר 26 ס"מ. 

פותחים את התבנית ומניחים נייר אפיה משומן בתחתית, מותחים אותו בעדינות וסוגרים את התבנית. 

גוזרים נייר אפייה לרצועות עבות יותר מגובה דפנות התבנית, משמנים ומצמידים אותן לדופן התבנית – זה ימנע מהעוגה להידבק ויקל על חילוץ העודה לצלחת הגשה. 

שופכים את בלילת הפירורים על תחתית התבנית ומהדקים אותן חזק בידיים ליצירת בסיס אחיד ויציב. 

מכניסים לתנור ל-20 דקות, מוציאים ומניחים להצטנן. 

מעלים את חום התנור ל-250 מעלות. 

מכניסים תבנית אפייה לתחתית התנור ומוסיפים לה 2 כוסות מים רותחים. 

**לבלילת הגבינה:** 

מפרידים את הביצים. 

מקציפים את החלבונים בקערת מיקסר יחד עם 1/3 כוס סוכר לקבלת קצף יציב אך גמיש. 

לקערה גדולה אחרת מוסיפים את הגבינה, השמנת, החלמונים, תמצית הווניל, סוכר וניל ו-2/3 כוס סוכר ומערבבים היטב. 

מוסיפים את הקורנפלור והקמח לבלילת הגבינה ומערבבים לקבלת תערובת חלקה וללא גושים. 

מוסיפים את קצף הביצים פעמיים, בתנועות עטיפה כדי לא "לשבור" את הקצף. מערבבים עד שהתערובת אחידה ולא יותר. 

מוזגים את הבלילה מעל הבסיס בתבנית. להרים את התבנית ו"דופקים" אותה על משטח העבודה בעדינות כמה פעמים כדי למנוע היווצרות כיסי אוויר בעוגה. 

מכניסים את העוגה למרכז התנור תנור בחום של 250 מעלות לכ-25 דקות עד שחלקה העליון שחום, ייתכן שייוצרו מעט סדקים. 

מנמיכים את חום התנור ל-150 מעלות מבלי להוציא את העוגה, אופים עוד כשעה וסוגרים את התנור אך משאירים את העוגה בפנים עוד כשעתיים. 

אחרי שעתיים פותחים את התנור ומניחים לעוגה להצטנן עוד כשעה. 

מעבירים סכין בין דופן העוגה לנייר האפייה, פותחים את מנגנון הקפיץ ומשחררים את העוגה, מעבירים לכלי עם מכסה ומכניסים למקרר לילה. כן, זה דורש איפוק.

לחצו על הפעמון לעדכונים בנושא:
------------------------------

* [עוגת גבינה](/ty-tag/cheesecake-0000017f-da2c-dea8-a77f-de6e4c2e0000)
* [מתכונים](/ty-tag/recipes-0000017f-da28-dea8-a77f-de6a4ba50000)