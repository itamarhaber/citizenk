---
date: 2020-11-26 11:58:00+02:00
description: ???
source: https://www.haaretz.co.il/food/cookingwithkids/2020-11-26/ty-article/0000017f-f8d9-d887-a7ff-f8fdef3c0000
tags: בישול
title: מעדן ושמו גיוזה
---

יש לי חולשה לגיוזה, אחד מהמעדנים של המטבח היפני שעד לקורונה אפילו לא חשבתי להתחיל להכין בבית. אבל כל הקורונה הזו החזירה ילדים הביתה וגם לא מעט משחקים וניסיונות חדשים במטבח.

זה התחיל כשהמיקסר הישן שבק חיים כלל הנראה משימוש יותר במטחנת הבשר, מה שהביא להפרדת כוחות: מיקסר חדש ומטחנה נפרדת. אני משתדלת לא לטחון לכם בנושא, כי לא לשם כך הגעתם, אבל אני לא יכולה להסביר את ההבדל בין טחינה בבית לטחינה בקצבייה ותהא זו הקצבייה הטובה ביותר. מסתבר שזה עובד לא רק עם בשר אדום אלא גם עם בשר עוף.

בכל מקרה גיוזה מקבלת בשמחה סוגים שונים של מילויים. למרות שכאן הבאנו רק את גרסת העוף, פטריות יכולות להיות פתרון צמחוני וטבעוני, כמו גם כל מילוי צמחוני כטוב בעיניכם, וכמובן שגם בשר בקר טחון עובד והדגש הוא על התיבול והמרקם שצריך להיות מוצק יחסית. כמות הבצק מספיקה ל-20-24 כופתאות, תלוי בקוטר עיגול הבצק. בצק מוכן יכול להחזיק במקרר עד ארבעה ימים, בפריזר לפחות 4 שבועות ובתנאי שיהיה עטוף היטב. זהו נראה לי שאפשר להתחיל.

**גיוזה ביתית (כ-24 כופתאות)**

 עברו לתצוגת גלריהגיוזהצילום: קרן הבר**מה?**

**לבצק:**

2 כוסות (280 גרם) קמח רב תכליתי

חצי כפית מלח

חצי כוס (120 מ"ל) מים רותחים (ייתכן שתצטרכו עוד קצת מים)

\* מעט קמח או קורנפלור לקימוח משטח העבודה

**למילוי:**

350 גרם בשר עוף טחון

2 שיני שום כתושות

כפית ג'ינג'ר טחון או כ-2 ס"מ גינג'ר טרי מגורד דק

1 כף רוטב סויה

1 כף סאקה

1 כפית שמן שומשום

1/4 כפית מלח

אפשר להוסיף 2 גבעולי בצל ירוק קצוץ, 2-3 פטריות שיטאקה מושרות, מסוננות וקצוצות, בצל קטן קצוץ, 1/2 כפית שמן צ'ילי

שמן לטיגון

**איך?**

 עברו לתצוגת גלריהגיוזהצילום: קרן הבר**לבצק:**

מנפים את הקמח לקערה יבשה.

ממיסים את המלח במים הרותחים.

מוסיפים את המים המלוחים לקמח ומערבבים בעזרת תרווד סיליקון עד שניתן לעבד את הבצק בידיים לכדור. אם יש צורך בעוד מים, מוסיפים בכל פעם כף אחת של מים ולא יותר.

מעבירים את כדור הבצק למשטח מקומח, אם כי עדיף לבצק הזה להשתמש דווקא בקורנפלור לקימוח. לשים בלישה ידנית כעשר דקות. טיפ קטן: מסתבר שהדרך הנוחה ביותר היא לחצות את הכדור לשניים. מעבדים כל חצי לכדור ואז לנקניק בקוטר של כ-4 ס"מ. עוטפים בניילון נצמד ומכניסים למקרר לחצי שעה.

**למילוי:**

בינתיים מכינים את המילוי. שמים את כל החומרים יחד בקערה ומערבבים היטב עד שהתערובת הומוגנית לגמרי.

**להרכבה:**

מעבירים את הבצק המצונן למשטח מקומח מעט, שוב עדיף קורנפלור על קמח ומרדדים נקניק ראשון לבצק דק. בעזרת רינג של 8-10 ס"מ קורצים עיגולים, את עודפי הבצק ניתן לאחד מחדש, ייתכן שתצטרכו מעט מים (לא יותר מחצי כף). לשים קצת לאיחוד ומרדדים שוב וקורצים. ממשיכים עם החצי השני של הבצק עד שכל העיגולים מוכנים. הבצק גמיש ומתכווץ, ייתכן שצריך לעבור עם מערוך על עיגולי הבצק.

מניחים ככף מהתערובת במרכז עיגול הבצק. את הקצוות מהדקים זה לזה ומתחילים לצבוט את הבצק באמצעות האצבע והאגודל בשתי הידיים. בכל ס"מ בערך יוצרים קיפול, מכווצצ'ים קצת ומהדקים ועוברים לס"מ הבא. זה נשמע מוזר, אבל איכשהו באופן אינסטינקטיבי האצבעות לומדות את הפעולה בלי ששמנו לב כבר בגיוזה הראשונה. כך מכינים את כל הגיוזות.

 עברו לתצוגת גלריהגיוזהצילום: קרן הבראם רוצים להקפיא זה הזמן – מקפיאים כשעה בתבנית ואז מעבירים לשקית פלסטיק אטומה וניתן להקפיא עד מקסימום חודש. עקרונית ייטיב לגיוזות חצי שעה הקפאה בכל מקרה, אבל גם אפשר להתחיל לטגן.

 עברו לתצוגת גלריהטיגון הגיוזהצילום: קרן הבר**לטיגון ואידוי:**

**מה צריך?**

2 כפות שמן צמחי לכל סבב טיגון ואידוי

רבע-שליש כוס מים

1-2 כפות שמן שומשום

מחבת בעל מכסה

**איך?**

מחממים כשתי כפות שמן צמחי (קנולה, זרעי ענבים וכיוצא באלה) על מחבת על להבה בינונית, אבל לא מלהיטים. מניחים את הגיוזות בעיגול תוך שמירה על מרחב של כ-1 ס"מ לפחות מאחת לאחת. מטגנים עד שצידן נעשה זהוב, זה לוקח בערך 3 דקות. מוסיפים כרבע כוס מים ומיד מכסים את המחבת. משאירים מכוסה כ-3 דקות או עד שהמים מתאדים, מוסיפים כף עד שתיים של שמן שומשום ומטגנים את הצד השני שנותר לבנבן. יש להניח שנשארו גיוזות לעוד סבב טיגון ואידוי ושיהיה בתיאבון.

אפשר להגיש לצד רוטב סויה בלבד, ואפשר גם לערבב 3 כפות סויה, 4-5 כפות מיץ לימון סחוט וכמה טיפות של שמן שומשום.

טיפ קטן: מרגע ההגשה אל תורידו מהן את העיניים, יש להן נטייה להיעלם במהירות.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)