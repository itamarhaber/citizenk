---
date: 2020-11-05 16:57:00+02:00
description: ???
source: https://www.haaretz.co.il/food/cookingwithkids/2020-11-05/ty-article/0000017f-f8d0-d2d5-a9ff-f8dcbba10000
tags: בישול
title: חומוס מסבחה, אחרי הרבה ניסיונות הגענו למתכון המושלם. כנראה
---

הכנת חומוס מצריכה המון סבלנות וזמן אבל תכל'ס כלום עבודה, למרות המוניטין שצבר. חומוס תעשייתי לא נכנס אלינו הביתה ובמשך הרבה מאוד זמן ולא מעט ניסיונות העדפתי לתחזק את הקשרים עם החומוסייה המקומית, שנאמר מה שבטוח – בטוח.

אבל המחשבה שאניח לאתגר לא גמור נדנדה במוחי, וככה מדי פעם מצאתי את עצמי מכינה שוב ולא מתייאשת. בסוף הצלחתי להגיע לטעם מושלם, אבל המרקם היה גרגרי ולא מספיק מחיתי, כמו שאצלנו אוהבים. החלטתי לתת דוגמה ולהמשיך לנסות עד שיצליח. ניסיתי לטחון גרגרים חמים, גרגרים קרים, לטחון יותר זמן, לטחון עם מים מינרלים, לטחון עם מי בישול, לבשל עם סודה לשתייה ובלי. זה לקח זמן, אבל הגענו לרגע שכל הצאצאים הכריזו שהחומוס טוב. תהיתי בהתחלה אם אלה ניסיונות נואשים של צאצאים להפסיק את מבול טעימות החומוס, אבל לא – הפעם הגענו לשילוב המושלם של מתכון לחומוס, נקי או עם מסבחה למי שאוהב.

 עברו לתצוגת גלריהחומוס מסבחהצילום: קרן הבר**מתכון לחומוס (6 מנות)**

**מה?**

3 כוסות (500 גרם) גרגירי חומוס יבש

1.5 כפית (4.5 גרם) סודה לשתייה

1 כוס ו-1 כף (250 גרם) טחינה גולמית

1/6 כוס (40 מ"ל) מיץ לימון

9 שיני שום קלופות

מלח

8-10 כפות מי בישול החומוס (תשמרו את כל מי הבישול)

**איך?**

מתחילים בהשריית לילה, זו כמות גדולה של חומוס ואם עושים את כולה מומלץ להשרות בשתי קערות גדולות יחסית, זה גם מונע השתעבדות לנושא בדיקת מפלס המים בקערה. מכסים במים קרים ומוסיפים חצי כפית סודה לשתייה לכל קערה. לפני שהולכים לישון מומלץ לבדוק שיש מספיק מים בקערות, החומוס אוהב מים וההשריה תסייע בבישול.

בבוקר שוטפים ומסננים את גרגרי החומוס. אם רוצים מסירים את הקליפות.

לתוך סיר רחב מעבירים את גרגרי החומוס המושרים, 3 שיני שום וחצי כפית סודה לשתייה ומכסים במים קרים. מביאים לרתיחה ומנמיכים לאש בינונית-נמוכה לבישול ארוך של כ-3 שעות. מדי פעם מקפים את הקצף שנוצר ובודקים אם לא חסרים מים. אני אוהבת לבשל את גרגרי החומוס הרבה זמן ממש עד שהם מתפרקים. מסננים את החומוס ושומרים על מי הבישול.

מעבירים את הגרגרים החמים למעבד מזון, מוסיפים את הטחינה, מיץ הלימון, 6 שיני השום וכפית מלח ומתחילים לעבד בפולסים, אחרי שהתערובת מתחילה להפוך למחית גסה מוסיפים 2 כפות של מי בישול ומפעילים את מעבד המזון. כאשר מי הבישול נטמעים מוסיפים עוד 2 כפות. ממשיכים לעבד ולהוסיף מי בישול עד שמגיעים למרקם הנכון. אנחנו מעדיפים מרקם משחתי ועיבוד ארוך של הגרגרים בתוספת מי הבישול מביא לתוצאה הרצויה. בודקים טעמים ומתקנים אם יש צורך.

**מתכון למסבחה**

אם רוצים להוסיף מסבחה לחומוס, מחשבים כשתי כפות גרגרים לכל מנת מסבחה, המתכון מתייחס ל-6 מנות.

**מה?**

12-15 כפות גדושות של גרגרי חומוס מבושלים

5-6 כפות מי בישול של החומוס (ייתכן שיידרשו יותר)

כוס טחינה גולמית

מיץ לימון (אני מוסיפה מיץ מלימון שלם אבל זה עניין של טעם)

4 כפות שמן זית

מלח

פפריקה, כמון אם רוצים

פטרוזיליה קצוצה (לא חובה אבל מוסיף טעם וצבע)

פלפל חריף קצוץ דק – לגמרי אופציונלי

**איך?**

מכניסים לקערה עמידה לחום את כמות גרגרי החומוס הרצויה ומוסיפים את כל שאר החומרים תוך כדי ערבוב.

מי שאוהב את המסבחה שלו ממש חמימה (כמוני למשל), הכי טוב להניח את הקערה מעל סיר עם מעט מים רותחים, בלי שהקערה תיגע במים (באן מארי) וכך לחמם קלות תוך כדי ערבוב.

**הרכבה:**

מסדרים את החומוס על צלחת, מוסיפים את המסבחה במרכז, מקשטים בפפריקה, כמון, מזליפים מעט זית ומיץ לימון-שום ומגישים עם בצל חתוך ופיתה, אפשר גם חמוצים.

לחצו על הפעמון לעדכונים בנושא:
------------------------------

* [חומוס](/ty-tag/hummus-0000017f-da2a-dea8-a77f-de6a23e60000)
* [מתכונים](/ty-tag/recipes-0000017f-da28-dea8-a77f-de6a4ba50000)