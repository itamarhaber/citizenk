---
date: 2018-01-04 15:50:00+02:00
description: ???
source: https://www.haaretz.co.il/blogs/karenhaber/2018-01-04/ty-article/0000017f-f8f5-d318-afff-fbf715740000
tags: דעות
title: מיהו מחבל? נערה, למשל?
---

מול התגובות האוהדות בעולם קחו כל ידיעה על [עהד תמימי](/news/politics/2018-01-01/ty-article/0000017f-e58c-da9b-a1ff-edef66340000) באתר ישראלי ודי מהר תמצאו את התגובה שמכנה את תמימי מחבלת. איך קרה שנערה שמתקוממת בידיים חשופות נגד מציאות מדכאת וכובשת הופכת בישראל למחבלת? זה קל, נוצרה אווירה. ומי שמייצר אותה אינו השיח המתלהם ברשתות אלא הפוליטיקאים הישראלים. 

זה בנימין-"[אנחנו מוקפים חיות טרף](http://www.mako.co.il/news-military/security-q1_2016/Article-26d0e5ab146c251004.htm)"-נתניהו, נפתלי-"[אבנים הורגות](https://www.facebook.com/NaftaliBennett/posts/961639993857669) ויש להתייחס אליהן כאל כלי רצח"-בנט, איילת "[מיידה אבנים הוא מחבל](/news/politics/2015-07-21/ty-article/0000017f-e63e-d97e-a37f-f77f18f30000)" שקד, אביגדור-"מחבלים לא משחררים, מחבלים מחסלים"-ליברמן שתומך ב[חוק עונש מוות למחבלים](/news/politi/2018-01-03/ty-article/.premium/0000017f-dc5f-d856-a37f-fddf1c240000) אך למעשה יודע שזה בידיים שלו כבר היום, גלעד-"[כל מחבל צריך לדעת שהוא לא ישרוד](http://103fm.maariv.co.il/programs/media.aspx?ZrqvnVq=GHDMEE&c41t4nzVQ=EL)"-ארדן, או ישראל-"[אסור שמחבלים שתוקפים יהודים ייצאו בחיים](/news/politics/1.28559992016)"-כץ. זה ממשיך כש[חייל יורה בראש מחבל מנוטרל](/ty-tag/elor-azaria-0000017f-da29-d249-ab7f-fbe9df250000) ומקבל לגיטימציה ציבורית, ואין זה מפתיע כשמשרד החינוך [מבטל מפגש של פורום הורים שכולים](/news/education/.premium-1.4703741), שבאו לדבר על שלום בבית ספר תיכון או [פעילות עם האגודה לזכויות האזרח](/blogs/karenhaber/2017-11-30/ty-article/0000017f-f8ba-d460-afff-fbfe876b0000) כי הם "מגנים על מחבלים", כשהוא יודע שזה לא נכון. 

ככה הולך ומתרחב היקף ההגדרה של המושג מחבל עד שאנחנו מגיעים לתמצות מזוכך בהגדרה הרחבה של בנט מעל בימת הכנסת "[מי שמרים יד על ישראל צריך למות](https://www.facebook.com/TheShadow69/videos/10153594884395255/)". אומרים שלאינואיטים יש אינספור מילים לשלג, הגיוני היה שבעברית יצוצו מילים שונות להבחנה בין סוגים שונים של התנגדות לכיבוש, אבל מאז ש"אין כיבוש", כל פעולה נגד זה שאין לומר את שמו היא פעולת חבלה. 

 עברו לתצוגת גלריהעהד תמימי מגיעה ל בית המשפט הצבאי במחנה עופר. איך נערה שמתקוממת בידיים חשופות נגד מציאות מדכאת הופכת למחבלת?צילום: מחמוד איליאן / אי-פיזה מביא אותנו למצב בו למעשה כל פלסטיני שמתנגד לדיכוי ועושה צעד כלשהו בכיוון חוסה תחת ההגדרה הרחבה – מחבל. לכן אין להתפלא על [הריגתו של מפגין פלסטיני נכה](/news/politics/2017-12-15/ty-article/.premium/0000017f-e79e-da9b-a1ff-efffb2180000), כי הרי ברור שיש בו פוטנציאל להיות מחבל, גם אם אחר כך מתגלה שיש לחקור את האירוע ו[פותחים בכל זאת בחקירה](/news/politics/2018-01-04/ty-article/0000017f-dc75-db22-a17f-fcf5d2410000) שלאחר הכחשה. מכאן שאין להתפלא על תמימי כלל וכלל – הרי מה היא עשתה אם לא להרים יד? לפי האמור, היא בכלל צריכה להודות על זה שלא מצאה את מותה. 

לא צריך ללכת רחוק, מה שב-1982 היה ביקורת שנלקחה לגבולות האבסורד הפך למציאות, ככל הנראה היה חנוך לוין נביא בעירו: 

"**הוראות ביטחון בשטחים הכבושים** 

מושל: ברוכים הבאים בבית המושל הצבאי של בית ג'רג'ור. 

הוראות ביטחון: 

עובר אדם ברחוב ומעיף מבטים עצבניים לצדדיו ולאחוריו – ייחשד כמחבל ערבי. 

עובר אדם ברחוב ומביט קדימה בנחת – ייחשד כמחבל ערבי קר-רוח. 

עובר אדם ברחוב ומביט השמימה – ייחשד כמחבל ערבי דתי. 

עובר אדם ברחוב ומבטו מושפל – ייחשד כמחבל ערבי ביישן. 

עובר אדם ברחוב ועיניו עצומות – ייחשד כמחבל ערבי מנומנם. 

לא עובר אדם ברחוב – ייחשד כמחבל ערבי חולה. 

כל החשודים המנויים לעיל ייעצרו. במקרה של ניסיון הימלטות, תיירה יריית אזהרה באוויר. הגופה תועבר למכון הפתולוגי". 

 עברו לתצוגת גלריהאבו תוריא בהפגנה ליד גדר המערכת ברצועה, לפני שבועייםצילום: מוחמד סאלם / רויטרסברגעים בהם האבסורד במציאות עולה על כל דמיון, עולה ככל הנראה הצורך לחזור להגדרות בסיסיות. ובכן, מחבלת היא צורת הנקבה של מחבל, המילה העברית לטרוריסט. טרור מגיע מהמילה הצרפתית שפירושה אימה, ההגדרה המקובלת היום היא שמחבל הוא אדם שביצע, או שהיה בכוונתו לבצע, אירוע טרור מכוון לפגיעה באזרחים בשם מטרה, לרוב פוליטית. עוד הגדרה אפשרית היא שמחבל הוא מי שמשתייך לארגון המוגדר על ידי ישראל כארגון טרור. אף אחת מאלה אינה מכסה את היקף היריעה של המילה מחבל היום בעברית. 

הצמצום השפתי הזה, בו כל מתנגד לכיבוש הוא מחבל, מתרגם לכל פלסטיני הוא מחבל, מייצר גם צמצום תודעתי ומה שעצוב הוא שהצמצום הזה נעשה מרצון. כולנו יודעים שהיום האווירה והתודעה נותנות את הטון ולמציאות לא נועד שום תפקיד. ב"אין כיבוש" שלנו, דנים בעונש מוות למחבלים שכבר קיים בחוק, קוראים לנערה מתבגרת ולנכה (ובמקרים מסוימים, ע"ע [אבו אל קיעאן](/news/law/2017-11-21/ty-article/0000017f-f53e-d5bd-a17f-f73ed3470000), אז גם לאזרחים ישראלים) "מחבלים", רואים בשמאל בוגדים ובעזרת השם מקווים שהכל יהיה בסדר, ואם הוא כועס, נסדר לו איזה "[חוק מרכולים](/news/politi/2018-01-01/ty-article/0000017f-e55d-df2c-a1ff-ff5d8d510000)" – עוד תחום שזקוק נואשות להגדרה.