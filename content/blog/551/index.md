---
date: 2017-08-27 15:50:00+03:00
description: ???
source: https://www.haaretz.co.il/blogs/karenhaber/2017-08-27/ty-article/0000017f-f8d5-d460-afff-fbf79bd70000
tags: דעות
title: תפילת הגשם היתה אנטישמית
---

הכל התחיל ביום שני האחרון. ברק רביד צייץ בחשבון הטוויטר שלו תמונה מספר מדעים של כיתה א' שבו מתוארת תפילה לגשם כחלק אינטגרלי מעבודת החקלאי בסתיו ותמה כיצד זה רלוונטי לספר מדעים של כיתה א'. 

ביום חמישי פורסם ב"הארץ" [ראיון של ניר גונטז'](/magazine/tozeret/2017-08-24/ty-article/.premium/0000017f-e0da-d804-ad7f-f1fa5ee40000) עם המדענית שכתבה את הספר, ד"ר שרה קלצ'קו, שאמרה שהוספת תכנים דתיים הייתה בהוראת משרד החינוך בתקופתו של גדעון סער ושהמצב רק החריף מאז. [פרויקט 61 של מוכן מולד יצא בסטטוס בפייסבוק](https://www.facebook.com/555898814436639/photos/a.556290817730772.145251.555898814436639/1843579195668588/?type=3&theater) ששואל האם שר החינוך שיקר כשטען שאין הדתה או שמא הוא פשוט מנותק? 

הרבה דרכי פעולה עמדו בפני שר החינוך, החל מהתעלמות וכלה בהודעה שיבדוק את העניין כי אכן אין סיבה שבפרק בספר מדעים לבית ספר ממלכתי תובא חשיבותה של תפילה לגשם לחקלאות. בנט בחר בגישה הפופוליסטית: עבור שר החינוך הנוכחי זה היה הסימן לפצוח ב[קמפיין "אוטו-אנטישמיות"](https://www.facebook.com/NaftaliBennett/photos/a.656000644421607.1073741830.396697410351933/1540328289322167/?type=3&theater) המכוון נגד ה"פייק-ניוז", עוד מושג מוטעה שאומץ באהדה בציבוריות הישראלית. פייק ניוז אומר שהארץ פרסם טקסט שקרי אלא שאין שם עובדה אחת לא נכונה. אז מה הפייק-ניוז? שאין. כי פייק ניוז, כמו אוטו-אנטישמיות, הוא הפיל הורוד, מהרגע שהמילים נאמרות הוא נוכח. 

אז איך נכנסה האוטו-אנטישמיות לחיינו בלי ששמנו לב? או שמא היא היתה שם כל הזמן? אוטו-אנטישמיות הוא מושג שכבר למעלה ממאה שנה עושה קאמבקים בעיקר בתקופות קשות. בהגדרתו, אוטו-אנטישמיות הוא שנאת העצמי היהודית, תופעה בה יהודי חש ניכור מדתו ומאמץ טענות אנטישמיות הרואות ביהדות מקור לבעיות שונות. הבעיה עם אוטו-אנטישמיות, מעבר לאמורפיות ההגדרתית, היא היחסיות. מי קובע מיהו יהודי ומהם גבולות הגזרה? והאם מי שיוצא מהגבולות האלו, נניח חילונים או רפורמים, הוא בהכרח אוטו-אנטישמי? האם ישראל היא בית יהודי ליהדות אחת או שמא בית לכל יהודי? 

זה כבר כמה שנים שהציבור הישראלי מצוי תחת קמפיין שהופך את השמאל ל"הם" ויוצר הקבלה בין ישראליות ליהדות וללאומנות, מה שהלכה למעשה מצמצם את הקשת הרחבה המכילה גוונים שונים של ישראלים, כמו גם של יהודים. השלטון הנוכחי משרטט את הקווים לדמות הישראלי המועדף עליו ומנפה מהמחנה קבוצות שלא עומדות בגבולות הללו, כמו שמאלנים, חילונים, רפורמים, קונסרבטיבים וחרדים. התוצאה: ישראלי זה להיות ימני ולאומני כי "השמאל שכח מה זה להיות ישראלי" ולהיות יהודי זה להיות איפשהו על הסקאלה בין מסורתי ובין חובש כיפה סרוגה. כל מי שאינו עומד בהגדרה מהווה סוג של איום על הקבוצה "המרכזית". הבעיה היא שהקבוצה הזו בעצמה מהווה איום על כל סוג של יהדות אחרת, כך שבעצם אוטו-אנטישמיות היא טיעון מעגלי שמזין את עצמו, כי מי שלא מוכן לקבל עוד ביטויים של יהדות בעצמו אוטו-אנטישמי וככה כולנו מעגל אוטו-אנטישמי אחד שלם. 

אם ניצמד להגדרה הבסיסית, הרי שדווקא מי שתומך בהפגנות הימין הניאו-נאצי בארה"ב הוא אוטו-אנטישמי, (או שמא זה כבר אוטו-ניאו-אנטישמי?) אלא שלא כך היא. מהתבטאויות של אנשי ימין בישראלי, אנחנו לומדים שאוטו-אנטישמיות היא נחלת השמאל, עוד מסמר בקמפיין הדה-לגיטימציה. "אוטו-אנטישמי" הוא "הסכין בגב האומה" החדש. לא צריך לתקף אותו, רק להשמיע אותו מספיק פעמים כדי לשכנע. שוב דבר טוב לא יקרה מאימוץ המושג הזה, בסך הכל זה עוד כלי שמייצר שנאה ופחד, רק שעם זה הולכים לקלפי. 

 עברו לתצוגת גלריהנפתלי בנט בכנסת."אוטו-אנטישמי" הוא "הסכין בגב האומה" החדשצילום: אוליבייה פיטוסיבעידן הבלבול בין ישראליות ליהדות, אוטו-אנטישמיות תקפה לגבי כל יהודי-ישראלי שאינו מקבל על עצמו את האקסיומות הבאות: 

* אין כיבוש כי אין עם כובש בארצו
* כל מי שרואה בכיבוש בעיה הוא אנטישמי, שלא לומר הזוי ומנותק
* מה רע בקצת יהדות? מדינת ישראל היא קודם כל מדינה יהודית
* ישראל היא הדמוקרטיה היחידה במזרח התיכון
* אין צבא מוסרי יותר מצה"ל
* ביקורת קבילה כל עוד היא מאמצת את האקסיומות הקודמות
* מי שלא תומך בארגוני ימין אנטישמיים שנמצאים לצידה של ישראל הוא אוטו אנטישמי

   
אוטו-אנטישמיות הוא ביטוי מגוחך וחסר תוקף אמתי, אבל כניסתו לז'רגון צריכה לעורר חשש. עד לפני כמה שנים הוא היה בשימוש של קבוצת טוקבקיסטים שולית, אלא שלאט לאט מעגלי השימוש בו מתרחבים. בשנים האחרונות התקבל על ידי חבורת ריקלין-סג"ל עד שהשבוע אומץ סופית על ידי שר החינוך. 

נחזור לתפילות הגשם - בנט מיהר לראות בהשתלשלות העניינים בוז המכוון כלפי היהדות, אלא שאין כאן כל בוז כלפי היהדות, יש כאן בוז כלפי החילוניות. בנט מצפה מהחילוניות, זו עם העגלה הריקה, לקבל את הדת, זו עם העגלה המלאה, בסבלנות משל היתה רכב בעליה שיש לו זכות אוטומטית, רק שבמקרה הזה שתי הקבוצות בעליה הזו יחד. מי שלא מבין שהאתגרים שעומדים בפני ישראל פנימיים ומהותיים, יכול לקרוא לחלק מהציבור "אוטו-אנטישמים" ולהתכוון בדיוק למה שהוא אומר ובלי לראות שבעצם גם הוא כזה. ובאימוץ האוטו-אנטישמיות נתקדש, להיות עם חופשי בארצנו, ארץ האוטו-אנטישמים מכל הכיוונים.