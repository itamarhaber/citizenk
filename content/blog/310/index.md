---
date: 2020-01-02 11:53:00+02:00
description: ???
source: https://www.haaretz.co.il/food/cookingwithkids/2020-01-02/ty-article/0000017f-f8b6-d044-adff-fbff744c0000
tags: בישול
title: חמין משובח, לא כמו של סבתא
---

גדלתי בבית נטול חמין. אין לי גם איזה סיפור חמין בלתי נשכח מבית סבתא וסבא (משני הצדדים). הווידוי הלא קל הזה לא נועד לקבלת תמיכה וניחומים, אלא רק להסביר שאין לי מושג מאיפה באה הערגה הזו לריח של חמין בשבת, אבל עובדה. גם אני, כמו אלפי בית ישראל, מוצאת את עצמי כמהה לחמין עם טיפת הגשם הראשונה.

זה לא הופך את החמין למנהג חד שבועי אצלנו, רחוק מזה, אבל לפחות פעמיים בשנה ממלא הריח האהוב הזה את הבית והופך את הקימה בשבת בבוקר לעונג שבת מושלם, כן סליחה על הקלישאה, אבל אני אוהבת את הבוקר החורפי שלי בריח של חמין.

החמין הזה הוא בן כלאיים של כל מיני עדות ולא שייך לאף אחת, הוא פשוט ערבוב של כל מה שטעים ומתאים, הייתי כותבת לנו אבל תכל'ס - לי. את הקישקע מחליפה כופתא והיא עושה את זה הרבה יותר טוב, כי למעשה היא המילוי בלי הקטע של הקישקע ותודו שכבר המחשבה על זה עושה הרבה יותר טוב. את חיתול הבד שעוטף את הכופתא אני קונה בחנויות למוצרי תינוקות, אבל גם יש שקיות בד שניתן לקנות בחנויות טבע.

לצ'ולנט המסורתי הוספתי גרגירי חומוס כי, ובכן, טעים ואת שקית גרגירי החיטה למדתי להכין מאחותי שלמדה מהחמות המרוקאית שלה, דינה כהן ז"ל, שבורכה בידיי זהב וכישרון בישול יוצא מן הכלל. השום נוסף כי שום זה תמיד נפלא והוא מעשיר את הטעם ותוספת הבצל של טרום הכנת החמין היא פרקטיקה שהשתרשה אצלי כהתחלה מוצלחת של כמעט כל מאכל. אז חמין:

**מה? (5-7 סועדים)**

 עברו לתצוגת גלריהלילה לפני משרים את הקטניות במים קרים ובודקים שיש מספיק מים בקערות לפני שהולכים לישוןצילום: קרן הבר **לחמין:**

100 גרם חומוס

100 גרם שעועית לבנה

100 גרם שעועית אדומה

7 ביצים

4 בצלים לבנים

10 שיני שום קלופות

30 גרם שמאלץ, או חמאה, או שמן לכיסוי תחתית הסיר

2 כפות סילאן ללא סוכר

10 תפוחי אדמה לבנים בינוניים, שטופים קלופים וחתוכים לשליש לרוחב תפוח האדמה

800 גרם בשר שריר או כתף

מלח (עדיף גס)

שקיק תה

**לשקית חיטה:**

 עברו לתצוגת גלריהשקית החיטה צילום: קרן הבר 150 גרם חיטה

1 כף פפריקה

4-5 שיני שום קלופות

כפית מלח

1.5 כוס מים חמים

**לכופתא:**

5 פרוסות חלה

5 כפות קמח

3/4 מהבצל המטוגן לחמין

2 ביצים טרופות

2 כפות שמן

1 כוס נוזל חמין

מלח ופלפל שחור

1/2 חיתול בד (או שקית אפיה)

חוט שפאגט לסגירת חיתול הבד.

**איך?**

לילה לפני משרים את הקטניות במים קרים ובודקים שיש מספיק מים בקערות לפני שהולכים לישון.

**ביצים:** את הביצים אני מבשלת בנפרד ואם יש מקום בסיר החמין אני מוסיפה אותן אחר כך. שוטפים היטב ובעדינות את הביצים במים קרים. מבשלים את הביצים במים מומלחים ומביאים לרתיחה. מנמיכים את הלהבה ומבשלים עוד 10 דקות, מוסיפים עוד מעט מים ושקיק תה וממשיכים לתת להן להתבשל. ולקבל צבע. אפשר לתת להן להתקרר ואז לסדוק בעדינות את הקליפה כדי שייווצרו עליהן דוגמאות מיוחדות בזמן הבישול.

**חמין:** בסיר גדול מחממים את השמאלץ, החמאה או השמן ומוסיפים את הבצל, מטגנים כשתי דקות על אש גבוהה, מנמיכים את האש ונותנים לבצל להזהיב לאט. מוסיפים את הסילאן, מערבבים ומטגנים עד להשחמה. כאשר הבצל מוכן מוציאים כ-3/4 מכמות הבצל מהסיר לקערה בינונית ונותנים לו להתקרר.

מסננים את הקטניות מהמים ומכניסים אותן לסיר מעל שאריות הבצל ומוסיפים את שיני השום. מניחים את תפוחי האדמה החתוכים מעל, ומעליהם את הבשר (לדעתי הכי מוצלח בנתח אחד, ניתן כמובן לחתוך לקוביות). מכסים במים ומביאים לרתיחה. מנמיכים את האש ומוציאים כוס אחת של נוזלי חמין. כאשר שקית הקוקי והכופתא יהיו מוכנות, מניחים אותן מעל, מוסיפים מים אם צריך ומבשלים עוד כשעה.

**שקית חיטה:** מכניסים את כל החומרים היבשים לשקית אפייה, משקשקים אותה לערבוב. מוסיפים מים וסוגרים את השקית היטב. שמים אותה מעל הבשר ומנקבים מספר חורים בשקית, לפני הכניסה לתנור נהפוך אותה כך שהחורים יהיו מופנים לתוך הסיר 

**כופתא:** לתוך קערת מעבד מזון קורעים את חתיכות החלה ומוסיפים את הקמח. מעבדים בפולסים עד לקבלת פירורים. מעבירים את הפירורים לקערת הבצל, מוסיפים את הביצים הטרופות, מלח, פלפל שחור, שמן ומערבבים היטב. מוסיפים את כוס נוזלי החמין ומערבבים – נוצרת עיסה מוצקה ודביקה. את העיסה מעבירים לחצי חיתול הבד בגוש אחד, מקפלים את הקצוות פנימה וקושרים בעזרת חוט שפאגט ומכניסים לסיר.

מחממים תנור ל-100 מעלות או מחממים פלטה ומכניסים את החמין, מדי פעם יש לבדוק את הנוזלים, חשוב שהם יכסו את הבשר ושהכופתא ושקית האפייה עם החיטה יגעו במים כדי שימשיכו לקבל נוזלים.

נראה אתכם מתעוררים לריח הזה ומצליחים להתאפק עד הצהריים. אגב, פה מגיעה תודה גדולה לאודליה בנאי שסיפרה לי על חובת הבדיקה המקדמית, היא בהחלט מפיגה מעט את תחושת הרעב.

לחצו על הפעמון לעדכונים בנושא:
------------------------------

* [חמין](/ty-tag/hamin-0000017f-da27-d249-ab7f-fbe749b50000)
* [מתכונים](/ty-tag/recipes-0000017f-da28-dea8-a77f-de6a4ba50000)