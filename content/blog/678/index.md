---
date: 2016-08-11 12:14:00+03:00
description: ???
source: https://www.haaretz.co.il/blogs/karenhaber/2016-08-11/ty-article/0000017f-f8ee-d887-a7ff-f8ee08990000
tags: דעות
title: אל תשלח ידך אל הנער
---

שבוע לא קל עבר על ראש הממשלה. הוא ולשכתו נאלצו לפרסם די הרבה תגובות על אמירות, הצהרות והצעות של עמיתיו לממשלה ולמפלגה, החל [בהודעה שבה השווה משרד הביטחון בין הסכם הגרעין עם איראן להסכם מינכן](/news/politics/2016-08-05/ty-article/0000017f-f823-d460-afff-fb67061e0000) ועד ל[הצעת החוק של ח"כ דוד אמסלם](/news/politi/2016-08-09/ty-article/0000017f-e15a-d38f-a57f-e75aa9850000) מהליכוד שראש ממשלה לא ייחקר בחשד לעבירות קלות. על האחרונה אמר ראש הממשלה, "זה לא עיתוי טוב". בתוך כך קרו שני דברים מעניינים, שמעידים על בנימין נתניהו – הפגישות עם העיתונות וההודעה על חקירת הבן. התקשורת מרבה לעסוק בפגישות עם בכיריה, אבל כמעט מתעלמים מהחקירה. 

גדולי הפרשנים מגרדים בפדחתם בניסיון להסביר מדוע נקט נתניהו מהלך לא אופייני וקיים [פגישות עומק ארוכות עם התקשורת הישראלית](https://www.themarker.com/advertising/2016-08-09/ty-article/0000017f-e10b-d75c-a7ff-fd8fe6210000). המסקנה המקובלת היא שהבדיקה התלויה ועומדת בענייניו של ראש הממשלה מטרידה את נתניהו ובני ביתו. אולי "אין עשן ואין אש", כדברי ראש הממשלה, אבל המחט של מד הלחץ חצתה את הקו האדום והיא נעה בתזזיתיות. זה בהחלט יכול להיות ההסבר לפגישות. זה גם אולי ההסבר לפליטות הפה של נתניהו בפגישות האלה, החל ב"רעייתי צדיקה", עבור ב"יוני גיבור ישראל תגנו עליו" ועד "חוק התאגיד חמק לי בצוק איתן" (מדגם מייצג אך מטריד). 

 עברו לתצוגת גלריהראש הממשלה בנימין נתניהו עם בנו יאיר בכותל המערבי. אם הבן היה עד, זה בגלל אבא שלוצילום: אי־אף־פיקו ישר עובר מפליטות הפה האלה, שכולן אישיות – רעייתו, אחיו ו[גלעד ארדן, אחרון המגינים שנותרו על חוק תאגיד השידור](/news/politi/2016-08-10/ty-article/0000017f-e203-d38f-a57f-e65366150000) – לדפוס התנהלות מוכר של נתניהו, מה שמביא אותנו גם אל מתן העדות במשטרה ההולך וקרב של הבן. תגובתו של ראש הממשלה, "גוררים את בני לקמפיין מכפיש", מעט מגוחכת. אם בנו נקרא למתן עדות, זה מפני שמראש הוא היה במקום שבו העמיד אותו ראש הממשלה עצמו. מעבר לזה, מי מנהל קמפיין מכפיש נגד ראש הממשלה? המשטרה? הפרקליטות? היועץ המשפטי לממשלה? אין כאן דיון ב"מה קדם למה, הביצה או התרנגולת". אם הבן היה עד, אבא שלו הוא שהפך אותו לכזה. 

נתניהו מנסה לבנות לעצמו תדמית קורבנית של מי שכל הזמן "נוגעים" לו במשפחה. אבל מי ששם את המשפחה שלו במקום שבו אפשר לגעת בה הוא ראש הממשלה. כשראש הממשלה מעמיד את בני משפחתו בשורה הראשונה, הם חשופים לביקורת על תפקידם הציבורי. זו לא המצאה ישראלית והיא לא מכוונת כלפי נתניהו. לראיה, התקשורת הישראלית דיווחה בלאקוניות על [ההודעה בדבר מתן העדות המתקרב של הבן](/news/law/2016-08-09/ty-article/0000017f-e1d5-d38f-a57f-e7d7956b0000). 

הניסיון להפוך את בנו לקורבן מעלה אסוציאציה לעקידת יצחק. ממש כמו יצחק המלווה את אביו, גם יאיר מלווה את האב. שני הזוגות מכינים יחד את המזבח. יצחק נותן לאברהם את העצים, יאיר מגבה את אביו מרגע שבגר מספיק, מלווה ושותף במידת מה. בדיוק כמו אברהם שקושר את ילדו למזבח ומרים את הסכין, גם נתניהו הוא זה שקושר את בנו. ולא מטאפורית. אף אחד לא רודף את יאיר נתניהו. אם יאיר נתניהו היה עד, אבא שלו הוא שגרר אותו לעקידה. סליחה, ל"קמפיין המכפיש". 

 עברו לתצוגת גלריהבנימין נתניהו וגלעד ארדן. מה מסתתר מאחורי הספינים בעניין התאגיד הציבורי?צילום: אלכס קולומויסקיסיפור העקידה, קשה ככל שיהיה, מובא בתנ"ך כדי להראות את אמונתו הגדולה של אברהם באל גם כשהוא נאלץ לעמוד במבחן האולטימטיבי. הקושי בסיפור מובנה – אברהם מוכן לרצוח את בנו רק כדי להוכיח את אמונתו. גם נתניהו מאמין בעצמו באמונה שלמה ולא מהסס להשתמש בבנו, בטח אם אחר כך אפשר לטעון שבעצם רודפים אותו. שנאמר, הקם לחוקרך, הקדם להספינו. 

לאורך כל דרכו הפוליטית, נתניהו משאיר קורבנות. אצל נתניהו "נוהל שכן" הוא בכלל מושג פוליטי, לא צבאי. מאז ומעולם התחבא נתניהו מאחורי מישהו, שסופג את האש ונידון אחר כך לשכב מאחור (ע"ע: ארדן). עם זאת, קרובי משפחה מקבלים הנחת סלב. אותם הופכים לקורבנות של תקשורת חמסנית, שמונעת כמובן רק על ידי יצר נקמה במשפחה הקיסרית ולא מבטאת ביקורת לגיטימית, שיש שיקראו לה נשמת אפה של הדמוקרטיה. 

בינתיים "נוהל בן משפחה" תופס על האח, האב, הרעיה והבן ויש להודות על מזלנו הטוב שהמשפחה קטנה. ובכל זאת, נתניהו, קבל עצה בת כ-3,500 שנה: "אל תשלח ידך אל הנער ואל תעש לו מאומה".