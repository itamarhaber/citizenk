---
date: 2017-05-28 10:02:00+03:00
description: ???
source: https://www.haaretz.co.il/food/cookingwithkids/2017-05-28/ty-article/0000017f-f8d7-d47e-a37f-f9ff8b100000
tags: בישול
title: עוגת גבינה ואוכמניות עם תחתית שגונבת את ההצגה
---

מפגש צהרי חג השבועות הפך מסורת קבועה של הצד שלי במשפחה והכנת אחת העוגות היא התפקיד שלי. בעוד לתפריטי חג אחרים שלהם מסורות קולינריות בלתי ניתנות לשינוי, שבועות הוא כולו גיוון. בהתחלה הייתי עוקבת אחרי מתכונים, אחר כך התחלתי לשחק. 

הפעם זה התחיל במתכון לתחתית קראנצ'ית שששיחקתי עמה בראש, נשמעה טעימה, והייתי מוכרחה לבדוק. עקרונית הייתי מנסה אותה שנייה לפני [החג](/food/shavuot-recipes), אבל האזהרה של הבן זוג שיחיה שלא כדאי לנסות משהו בפעם הראשונה בפני אורחים הדהדה במוחי ולכן לא היתה ברירה אלא לנסות. 

אפשר לשחק עם התחתית הזו לכל מיני [עוגות גבינה](/food/shavuot-recipes/2019-06-02/ty-article/0000017f-e5e4-dc7e-adff-f5ed411c0000), אבל השילוב של אוכמניות חמצמצות מלמעלה עושה אותה פשוט מעולה, יש להניח שזה יעבוד נהדר גם עם זיגוג פסיפלורה או לימון מעל. 

הבעיה עם עוגות בביתנו הקט היא שהן מחוסרות ביקוש, אלא אם כן הן [עוגות שוקולד](/food/cookingwithkids/2017-02-02/ty-article/0000017f-f8ec-d044-adff-fbfde32d0000). התמזל מזלנו והבית התמלא אורחים ויכולנו לבדוק את הפופולאריות של העוגה החדשה. מתוך 13 טועמים פוטנציאליים, רק שניים סירבו וכמובן לפחות חצי מבריכת הגנים שהם משתכשכים בה היא שלי. מתוך ה- 11 הנותרים, 10 התאהבו בה עד כלות ואחת לא אהבה את האוכמניות. אני חושבת שאפשר להביא כזו אל אמא בשבועות, היא עברה את המבחן. 

**עוגת גבינת ואוכמניות עם תחתית של שוקולד לבן ואגוזים (תבנית קפיצית 26)** 

**מה צריך?** 

לתחתית: 

1 מכל שמנת מתוקה להקצפה 

50 גרם שוקולד לבן חתוך לחתיכות 

100 גרם אגוזים טחונים גס 

100 גרם שקדים טחונים דק-דק 

**למילוי:** 

3 ביצים 

3/4 כוס סוכר 

750 גרם גבינה לבנה 9% 

גביע שמנת חמוצה 

כף תמצית וניל 

3 כפות קמח תופח 

**לציפוי:** 

1 שמנת מתוקה 

2 כפיות סוכר 

1 קופסת אוכמניות למילוי או ציפוי 

**מה עושים?** 

**התחתית:** 

מכניסים את השוקולד הלבן והשמנת להקצפה קערת זכוכית עמידה לחום, מניחים מעל סיר עם מים ודואגים שתחתית הקערה לא מגיעה למים, מחממים תוך כדי ערבוב עד השוקולד נמס לחלוטין והתערובת חלקה. מסירים מהאש. מוסיפים את השקדים והאגוזים ומערבבים לקבלת תערובת אחידה. 

משטחים בתבנית משומנת ומכניסים לתנור שחומם מראש ל-170 מעלות ל – 10 דקות, מוציאים ומניחים להתקרר 

**המלית:** 

מפרידים בין החלבונים לחלמונים. 

בקערת מיקסר מקציפים את החלבונים וחצי כוס סוכר עד לקבלת קצף יציב ומבריק. 

בקערה גדולה מערבבים את החלמונים ומוסיפים להם את הגבינה, השמנת, הסוכר ותמצית הווניל. מוסיפים את הקמח עד שהוא נטמע. להוסיף בעדינות לקצף. 

לשפוך את תערובות הקצף והגבינה על המילוי שבתבנית ולהכניס לתנור, על תבנית אפייה ולא על רשת, לשעה (לעיתים קצת יותר). כאשר התבנית בתנור שופכים כוס וחצי מים רותחים לתבנית התנור עליה מונחת תבנית העוגה. כשהעוגה יציבה מכבים את התנור ומניחים לעוגה להתקרר בתוכו. 

**הציפוי:** 

מקציפים את השמנת בקערת מיקסר ומוסיפים את הסוכר עד שמתקבלת קצפת יציבה. מוציאים את עוגת הגבינה, משאירים אותה בתבנית ומורחים את הקצפת מעל. לשפוך בעדינות את האוכמניות מעל ולהניח להתקרר בתבנית במקרר לשעתיים. העוגה אמורה להשתחרר בקלות מהתבנית, אבל אפשר לעזור לה בקצה בעזרת סכין מטבח. 

**[אוהבים עוגות גבינה? קבלו מתכונים מומלצים נוספים](https://www.haaretz.co.il/ty-tag/cheesecake-0000017f-da2c-dea8-a77f-de6e4c2e0000)**

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)