---
date: 2017-08-31 14:19:00+03:00
description: ???
source: https://www.haaretz.co.il/food/cookingwithkids/2017-08-31/ty-article/0000017f-f8f1-ddde-abff-fcf5eec70000
tags: בישול
title: חלות בריוש לשבת מתוקה
---

אולי זה בגלל שהשנה, אחרי 14 שנות הורות, לראשונה אהיה גם אני אחת ממאות אלפי הורים שלוקחים את ילדם לבית הספר באחד בספטמבר שנעשיתי סנטימנטלית. אולי זו הדרך שלי להתמודד עם התרגשות וחשש, זה בטח גם וגם ועוד המון דברים אחרים, אבל תחילת שנת הלימודים הזו, שבפעם הראשונה כוללת אצלנו גם בית ספר, מרגישה לי כמו משהו שצריך לציין.

הבכור, נציגנו ממחר במערכת החינוך, קיבל את זכות הבחירה לגבי ההחלטה מה לעשות ביום האחרון ללימודים. אבל לחיים יש את הדרך שלהם ובזמן ששקלנו תכניות, הוא קיבל הזמנה למסיבה. מה נשאר לנו? רק הבחירה הקולינרית שלו ליום זה שתיושם בערב, סוג של ארוחה אחרונה, אצלנו בבית זה נחשב הומור, אל תשפטו.

נשארתי עם הצאצאים שנשארים בחינוך ביתי והחלטנו להכין חלות בריוש, אחת רגילה והשנייה עם נוטלה. את הבצק והרכבתו עושים היום ומחר בבוקר מכניסים לתנור. ותכלס אין כמו להתעורר בבוקר לריח של מאפה שמרים, זו התחלה נהדרת של יום חדש ולא חייבים שיהיה יום לימודים, להפך. אז כמאמר המשפט הידוע "מי שהתפיח וקלע בערב, יריח וישבע בבוקר", הגיע הזמן להתחיל, אין לנו את כל היום.

**חלת בריוש (2 תבניות אינגליש קייק)**

 עברו לתצוגת גלריהחלת בריוש להתחלה טובה**מה?**

2 כפות חלב חם

7 גרם שמרים יבשים (או 15 גרם טריים)

375 גרם קמח ועוד כחצי כוס קמח

55 גרם סוכר

1 כפית מלח

6 ביצים טרופות

מעט שמן

175 גרם חמאה ללא מלח רכה מאוד

נוטלה

**איך?**

מוזגים את החלב החם לקערה וממיסים את השמרים. מוסיפים כף קמח אחת, מערבבים, מכסים ומחכים שהקערה תתמלא בבועות (זה לא לוקח הרבה זמן). מנפים את 375 גרם קמח והסוכר והמלח לקערת מיקסר, יוצרים גומה במרכז ומכניסים את הביצים ותערובת השמרים. מפעילים את המיקסר ומעבדים עד לקבלת בצק דביק. מוסיפים עוד מעט קמח וממשיכים לעבד עד שנוצר כדור חלק וכל פעם מוסיפים עוד קצת קמח עד שכדור הבצק נעשה חלק.

מעסים את הבצק במעט שמן ומניחים שיתפח כשעה וחצי.

מוציאים את הבצק, לשים אותו מעט על משטח מקומח. שמים את החמאה על הבצק וצובטים בעדינות עד שהחמאה נטמעת לגמרי בבצק. לשים עוד כחמש דקות עד שהבצק חלק שוב.

משמנים תבניות. מחלקים את הבצק לשניים. עקרונית לצורה של בריוש קלאסי יש לקחת כרבע מהבצק ולהניח בצד. משלושת רבעי הבצק יוצרים כ-4 כדורים ושמים בתבנית ואז בעזרת היד יוצרים חור במרכז. את החור הזה ממלאים בטיפות בצק עגולות שיצרתם מרבע הבצק שהשארתם בצד. אנחנו החלטנו על חלת בריוש אז חילקנו את הבצק הגדול לשניים. מכל חצי יצרנו שלושה כדורי בצק אותם גלגלנו לנקניקים בעובי של כ- 5 ס"מ. קלענו מנקניקי הבצק צמה והכנסנו לתבנית.

את החצי השני של הבצק חילקנו לשלושה כדורים ורידדנו כל כדור למלבן דק, מרחנו עליו נוטלה וגילגלנו לנקניק, קלענו לצמה, הכנסנו לתבנית וחתכנו בעזרת סכין 3 חריצים אורכיים בכל החלקים הגלויים של נקניקי הבצק.

מניחים להתפחה של כשעה וחצי ואז או שמכניסים לתנור שחומם ל-180 מעלות או שעוטפים בניילון נצמד ומכניסים למקרר לילה ואז אופים. ניתן לפני כן לזגג עם ביצה טרופה וסוכר. 25 דקות של אפייה והן מוכנות.

לא חובה להכין סירופ, אבל אנחנו מאוד אוהבים להוסיף. מחממים חצי כוס סוכר, רבע כוס מים ומיץ מחצי לימון ומרתיחים, מנמיכים את האש ומחממים תוך ערבוב עוד כחמש דקות. אחרי 25 דקות אפייה, מכבים את התנור, מוציאים את חלות הבריוש, מוסיפים להן את הסירופ שייספג היטב ומכניסים לעוד 5 דקות בתנור מכובה.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)