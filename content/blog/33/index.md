---
date: 2022-03-16 09:55:00+02:00
description: ???
source: https://www.haaretz.co.il/family/homeschooling/2022-03-16/ty-article/.premium/00000180-5b9a-def0-a3c3-5fff51820000
tags: חינוך
title: תשכחו את כל מה שלמדתם. זה לא רלוונטי עבור ילדינו
---

דור ההורים של היום ניצב בנקודת מפנה לא נוחה, בלשון המעטה, בהיסטוריה האנושית. אם הוא ימשיך לגדל את ילדיו בהתאם לאקסיומות בלתי מעורערות לפיהן, פחות או יותר, מגדלים ילדים כבר דורי דורות - הם לא יהיו מוכנים לעתיד. 

בניגוד לקודמינו, אנחנו בוחרים להביא ילדים לעולם בסכנה. לא נוח לחשוב על זה. קל הרבה יותר לא להסתכל על המציאות מלמעלה ובמקום זאת לשקוע ביומיום שהוא גם כך תובעני ומהיר מאוד. הצרכים היומיומיים שיש לספק ותבנית החיים שיש לשמר, משאירים אותנו בדרך כלל בתוך העולם הקטן שלנו, עסוקים ביצירת שגרה וביטחון. זה כמובן טבעי ואנושי, אלא שזה לא בהכרח רציונלי או מיטיב. האחריות שלקחנו על עצמנו כהורים אינה מסתכמת בלגדל את ילדינו ולהביא אותם לבגרות, משום שהגעה פיזית לבגרות אינה תנאי מספק להתמודדות עם חיים עצמאיים ועוד פחות אל מול משבר האקלים והאתגרים אליהם ישראל עדיין אינה מוכנה. 

סופיות המשאבים של כדור הארץ, צפיפות האוכלוסין, היעדר תשתיות עתידיות מתאימות, שינויי אקלים, משבר המים וסכנת המדבור שישראל חשופה אליה (היום כשליש מהנגב אינו ניתן ליישוב, והממצאים מצביעים על כך שעד סוף המאה כל ישראל [תהפוך למדבר](https://www.inss.org.il/he/wp-content/uploads/sites/2/2021/02/%D7%9E%D7%96%D7%9B%D7%A8-209-%D7%A1%D7%91%D7%99%D7%91%D7%94-%D7%90%D7%A7%D7%9C%D7%99%D7%9D-%D7%95%D7%91%D7%99%D7%98%D7%97%D7%95%D7%9F-%D7%9C%D7%90%D7%95%D7%9E%D7%99-%D7%97%D7%96%D7%99%D7%AA-%D7%97%D7%93%D7%A9%D7%94-%D7%9C%D7%99%D7%A9%D7%A8%D7%90%D7%9C.pdf)) הם לא נושאים שאפשר להתעלם מהם. נכון שמי שצריך לטפל בהם בפועל אינו האזרח הבודד, אבל מכיוון שהאזרח הוא זה שייאלץ להתמודד איתם, הרי שמודעות מגיל צעיר וחינוך מתאים יכולים לשנות, גם את ההתנהלות שלנו עכשיו וגם את של ילדינו. 

מאיפה נוכל להתחיל? עלינו לסגל את עצמנו לחיים ברי קיימא: למחזר, לקנות פחות, ללכת יותר ברגל, להכניס שיקולים אקולוגיים לחיי היומיום, לא לזרוק אוכל, לצמצם צריכת מזון מהחי, לצמצם שימוש במים, להשתמש בחבילות מילוי, לוותר על ניילון, לצמצם פלסטיק ובכלל להשתדל לא לקנות מוצרים עטופים, לצמצם אשפה, ועוד ועוד. 

ילדים שההתנהגות הזו היא חלק מהחיים שלהם, יהיו הרבה יותר מודעים היום, ולצד זאת ידעו בעתיד לדרוש התנהלות אחראית מהפוליטיקאים שהם מצביעים להם ומהחברות מהן הם קונים. מדובר בשינוי איטי אמנם, אך כזה שחושב על יום המחר. לצד זאת, כילדים, הם יגלו שיש להם השפעה עכשווית; אם הם יידרשו מהמסגרות בהן הם נמצאים, למשל, למחזר, או לבחון אפשרויות של אנרגיה חלופית, אם הם יציפו את הנושא מחוץ לתא המשפחתי - הם יוכלו ליצור שינוי גם בעולם המבוגרים. 

לפיכך, גם התפיסות שלנו מוכרחות להשתנות. בלי משים דורות שלמים חונכו על מסלול שכולל חתונה וילדים, והבאת ילדים לעולם היא אמנם דבר טבעי, אבל בניגוד להורים רבים בעבר, כיום יש לעשות זאת מתוך שיקול דעת. כמובן שלא צריך לדחוף לילדים בכוח [אג'נדה של אי-ילודה](https://www.haaretz.co.il/family/2021-07-23/ty-article/.highlight/0000017f-e490-d9aa-afff-fdd8556d0000), אבל למה למעשה לא לעורר דיון על הבחירה הזו, הכל כך מובנת מאליה, ולאפשר להם גמישות מחשבתית? 

גם שוק התעסוקה כיום מחייב עובדים בעלי סט רחב של מיומנויות וכישורים "רכים". היינו רוצים שמערכת החינוך כמובן תתייחס לזה, משום שקצב השינוי איטי מדי ולכן גם בתחום הזה, יש אחריות נוספת עלינו, ההורים, ולא כדי לשפר את מצב המשק, אלא כדי להגדיל את סיכויי ההצלחה העתידיים האישיים של הצאצאים. 

הנקודה הבאה תשמע דרסטית, אבל אחד הדברים החשובים שאנחנו קצת שוכחים הוא אזרחות מעורבת. אחד הדברים החשובים שהדגימה מחאת בלפור הוא הכוח שקיבל הדור הצעיר - הידיעה שאזרחים יכולים לשנות. יש המון דרכים לעשות את זה גם בלי להפוך לגמרי את החיים: באיסוף אשפה בסביבת הבית או כשיוצאים לטיול, בהודעה למוקד העירוני על מפגע, בהשתתפות בהפגנות, כתיבת עצומה מקומית או בית ספרית בנושאים חשובים ואפילו בהצעת עזרה לשכן שסוחב סלים מהאוטו לבית. 

כאמור, אם הילדים של היום יגדלו כמו שאנחנו גדלנו, למעט הטכנולוגיה, לא באמת יהיו להם את הכלים להתמודד עם אתגרי העתיד. שינוי התפיסות שלנו הוא מה שיסלול אפשרות לשינוי מהותי בעתיד של הילדים שלנו, וזה משהו שכדאי שנחשוב עליו.

לחצו על הפעמון לעדכונים בנושא:
------------------------------

* [ילדים](https://www.themarker.com/ty-tag/0000017f-da2d-dea8-a77f-de6faed60000)
* [הורות](/ty-tag/parenthood-0000017f-da26-d938-a17f-fe2ebef50000)
* [הורים](/ty-tag/parents-0000017f-da26-d432-a77f-df3ff15e0000)
* [חינוך](https://www.themarker.com/ty-tag/0000017f-da2f-d494-a17f-de2f87270000)