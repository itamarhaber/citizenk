---
date: 2020-03-26 19:42:00+02:00
description: ???
source: https://www.haaretz.co.il/food/cookingwithkids/2020-03-26/ty-article/0000017f-f8cd-d460-afff-fbef68340000
tags: בישול
title: 'חמין קציצות וכופתאות: מנה מנחמת לחורף'
---

בשישי בבוקר, לפני שהילדים התעוררו, ישבתי מתחת לפרגולה בגינה עם הקפה להאזין לשקט. אולי זה היה הגשם, או תחושת הבדידות החדשה, אי הוודאות, החששות, אבל קמתי עם החלטה ברורה להכין [חמין](/food/cookingwithkids/2020-01-02/ty-article/0000017f-f8b6-d044-adff-fbff744c0000). לעטוף את הבית בריחות שמעבירים חמימות ותחושת ביטחון. ככה זה אצלנו בני האנוש, חוש הריח הוא טריגר של זיכרונות ותחושות. בשבת בבוקר, בעודי עטופה ניחוחות של חמין, קראתי את ההודעה שהוציא משרד הבריאות הצרפתי ובה הסעיף המוזר ש-80% מהמחלימים מקורונה מדווחים על אבדן חוש הריח. 

החמין הבא הוא לא כבד ולא מוגזם, יש בו קציצות (במקום בשר שריר) וכופתאות בצק (במקום קישקע) והוא כולו טעמים פשוטים ונפלאים. זה מתכון שלגמרי מומלץ להכין עם הילדים והבוגרים שביניהם אפילו יוכלו להכין בקלות לבד. 45 דקות של עבודה מקסימום ולילה אחד שבו התנור עובד בשבילכם וגם יש סיכוי שהוא החמין האחרון של העונה. 

**אז לפני שמתחילים כמה הערות:** 

אין צורך לקרמל את הבצל לפני. 

אפשר לתבל את הקציצות גם עם קינמון ואז יהיה נחמד להוסיף שזיפים או תמרים מגולענים מעל הקטניות 

אפשר להוסיף עצמות עם מח עצם לתבשיל, בעיקר למי שאוהב למרוח על חלה את התוך. 

אפשר להוסיף בשר שריר או עוף (עדיף בשקית קוקי) אם ממש רוצים עוד סוגי בשר. 

אפשר להכין צמחוני עם קציצות עדשים או פשוט המון, המון ירקות שורש. 

**חמין קציצות וכופתאות (5-6 מנות)** 

 עברו לתצוגת גלריהצילום: קרן הבר**מה?** 

120 גרם (קצת יותר מחצי כוס) שעועית לבנה 

120 גרם (קצת יותר מחצי כוס) שעועית חומה 

100 גרם חומוס 

6 ביצים קשות שבושלו בנפרד כרבע שעה במים רותחים 

3 בצלים בינוניים 

מעט שמן (זית או קנולה) לטיגון 

שיני שום קלופות מראש שום אחד 

1-2 כפות רוטב סויה 

כוס מים 

6 תפוחי אדמה לבנים בינוניים 

בטטה 

מלח 

פפריקה 

2 כוסות תה 

מים לכיסוי 

צרור פטרוזיליה קשור בחוט שפגט 

**לקציצות:** 

 עברו לתצוגת גלריהצילום: קרן הבר300 גרם בשר בקר טחון 

חצי מכמות הבצל המטוגן 

1 ביצה 

2 כפות פירורי גריסיני או לחם 

פפריקה 

מלח 

**לכופתאות:** 

1 ביצה גודל L 

1/4 כוס (60 מ"ל) מי סודה מוגזים 

2 כפות שמן 

1.5 כוסות קמח 

רבע כפית אבקת אפייה 

1/4 כפית מלח 

**איך?** 

משרים את הקטניות, אפשר יחד, לפחות למשך 12 שעות, במים קרים, עדיף להחליף מים לפחות 3 פעמים. 

**מכינים את הקציצות:** מערבבים את כל המרכיבים יחד בעזרת הידיים ויוצרים קציצות פחוסות בקוטר של כ-2 ס"מ, מניחים על צלחת נקייה, מכסים בניילון נצמד ומכניסים למקרר. 

קוצצים את הבצלים ומטגנים במעט שמן בסיר שבו תכינו את החמין עד להזהבה. מוציאים חצי מהבצל המטוגן מהסיר לקערה ונותנים לו להתקרר. 

מסננים את הקטניות מהמים, מוסיפים לסיר עם הבצל ומערבבים יחד. 

מניחים את השום מעל בתפזורת. 

מוסיפים את רוטב הסויה וכוס המים, מדליקים להבה בינונית מכוונת נמוך. 

שוטפים ומקלפים את תפוחי האדמה וחותכים אותם לשליש או לרבע בהתאם לגודל התפוד. 

מוציאים את הקציצות מהמקרר. 

מניחים את הקציצות ואת תפוחי אדמה מעל, אני מסדרת תפוחי אדמה בין הקציצות וממלאת כשורה שלמה כך. מוסיפים את הבטטה והביצים, מתבלים בנדיבות במלח ובפפריקה. 

מוסיפים 2 כוסות תה ומוזגים מים לכיסוי מלא. 

מוסיפים את צרור עלי הפטרוזיליה, מרתיחים, מכסים במכסה ומנמיכים את האש. 

**מכינים את הכופתאות:** 

שוברים לקערה את הביצה, טורפים ומוסיפים את השמן והסודה. תוך כדי ערבוב מוסיפים את הקמח, המלח ואבקת אפייה - מערבבים היטב עד שנוצר בצק. בידיים משומנות יוצרים כדורים בקוטר של כ-1-1.5 ס"מ, מכניסים לסיר ומכסים. מביאים לרתיחה ומנמיכים את האש. 

מבשלים כשעה וחצי על אש בינונית-נמוכה, השלב הזה חשוב משום שהוא מאפשר לכל המרכיבים לספוח נוזלים ולהתרכך ויחסוך לא מעט הוספות נוזלים כאשר החמין בתנור. 

מחממים תנור ל-100 מעלות, מכניסים את הסיר, אחרי 3 שעות בודקים את הנוזלים ושוב לפני שהולכים לישון, אם יש צורך בעוד נוזלים מוסיפים מים. 

 עברו לתצוגת גלריהצילום: קרן הברבבוקר בודקים נוזלים ושוב אם יש צורך מוסיפים. אני מעדיפה חצי שעה לפני הארוחה להעביר לאש בינונית עד להגשה, אבל שלב זה אינו חובה.

לחצו על הפעמון לעדכונים בנושא:
------------------------------

* [חמין](/ty-tag/hamin-0000017f-da27-d249-ab7f-fbe749b50000)
* [מתכונים](/ty-tag/recipes-0000017f-da28-dea8-a77f-de6a4ba50000)