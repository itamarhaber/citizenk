---
date: 2017-06-08 10:39:00+03:00
description: ???
source: https://www.haaretz.co.il/blogs/karenhaber/2017-06-08/ty-article/0000017f-f8fc-d318-afff-fbfff5b50000
tags: דעות
title: מי רוצה להיות ערבי?
---

לו בבוקר אחד היו כל אזרחי ישראל מוצאים עצמם נטולי זהות או מעמד בתוך חדר המתנה ענק, ממנו היו מוחזרים לישראל בזהות כלשהיא באופן אקראי, יש להניח שאף אחד לא היה בוחר לחזור כערבי. הסיבה פשוטה, ערבי הוא אזרח אבל פחות, כלומר יש אזרחים יהודים ויש אזרחים ערבים וזה לא אותו דבר. מכיוון שבתוך כללי המשחק אין אפשרות לחזור למדינה אחרת, לטענה המתנשאת "טוב להם בישראל יותר מכל מדינה ערבית אחרת" אין תוקף או ערך, פשוט כי זו לא אופציה.

מי ירצה להיות ערבי בישראל? לא בהינתן האפשרות להיות ערבי בערב הסעודית, סוריה או לבנון, אלא בהינתן להיות אזרח בישראל, רק בישראל, מיקרו-קוסמוס אחד וקטן. אף אחד לא ירצה להיות ערבי, אם אפשר להיות אזרח יהודי, זה הרבה יותר נוח להיות יהודי. אבל מה זה אומר? זה אומר בעיקר שמוטל כאן צל ענק על ההגדרה שאנחנו כל כך אוהבים – דמוקרטיה, לא סתם דמוקרטיה, היחידה במזרח התיכון. כלומר אם כבר דמוקרטיה אז בואו נכניס את זה לקונטקסט, דמוקרטיה בהשוואה. 

אף אחד לא רוצה להיות ערבי. ערבי הוא זה שהשר גדעון לביטחון פנים לשעבר גדעון עזרא אמר שהוא יכול לזהות על פי חוש הריח בלבד, ערבי זה מי ששר הביטחון ליברמן יכול היה לקרוא לחרם נגדם, ערבי זה מי שאנחנו לא רוצים להיות.

זו הדריכות שמלווה את מרבית היהודים הישראלים כשהם שומעים ערבית, השפה הרשמית השנייה של ישראל, במרחב ציבורי. תגידו "נו, ברור, זה טבעי – מי אחראי העיקרי לטרור אם לא דוברי ערבית". אולי, אבל כמה ערבים כבר ראיתם במהלך חייכם? הרי היו אי אילו, הרוקח, העובדת בקופה, פועל הבניין, הגנן, האח/ות במיון, עובדת הניקיון, הילד הרוכל, הרופא המנתח, השליח של הירקן, הסטודנטית ברכבת. כמה מהם היו טרוריסטים? 

 עברו לתצוגת גלריהמוזיאון להרוגי הטבח בכפר קאסם ב 1956 . אם בפגיעה בערכים של מדינת ישראל עסקינן, הרי שהפגיעה באזרחים הערבים והיעדר הטיפול הם הפגיעה האמתית בערכים הדמוקרטייםצילום: תומר אפלבאוםמה שקרה בכפר קאסם הוא תולדה של כרוניקה ידועה מראש. מדינת ישראל הזניחה את הציבור הערבי הרבה יותר מדי זמן. סיר הלחץ המבעבע והמסוכן הזה שלא במפתיע מתחיל להתפרץ. ב- 17 השנים האחרונות, מתוך 60 אזרחים ישראלים שנהרגו על ידי שוטרים, מאבטחים או חיילים, 56 היו אזרחים ערבים, 48 מהם נהרגו על ידי שוטרים. לאור העובדה שהציבור הערבי מהווה רק 20% מכלל האוכלוסייה בישראל, הרי שהנתון הזה מדאיג.

הוא נובע משנים של התעלמות מצד מדינת ישראל. אוזלת היד של המשטרה בטיפול בפשיעה ובאלימות בתוך החברה הערבית בישראל היא תולדה של מדיניות הזנחה שהתעצמה עם תהליכי התייעלות שונים שהביאו גם למיקור-חוץ ושכירת עובדי קבלן, מאבטחים, לעבודות משטרתיות. הציבור הערבי מסומן מראש כעוין ובמקום שהמדינה תייצר בשיתוף פעולה עם ההנהגה הערבית תכנית פעולה אמתית וישימה, בעלת לוחות זמנים ומדדים ברורים להצלחה שכוללת גם השקעה תקציבית, יש בעיקר התעלמות ופעילות נקודתית שגם היא מותנה בהפגנת נאמנות.

בין אום אל חיראן לכפר קאסם עובר קו אחד ברור, מדינת ישראל לא רואה בציבור הערבי אזרחים שווי זכויות. אנחנו יכולים לטעון עד מחר שמול ערבים האצבע לא קלה על ההדק, זה לא הופך את זה לנכון, בעיקר לא כשהמספרים מוכיחים אחרת. יש המון בעיות בחברה הערבית, הן לא מצדיקות מעשי אלימות והן בעיקר דורשות שמדינת ישראל תאיר עליהן ותטפל בהן ולא רק באור המסוק שחג כאשר יש התפרעות.

עובדתית השימוש במאבטחים במקום שוטרים לא מוכיח את עצמו. המאבטח "הרגיש בסכנת חיים" ועם זה אנחנו מתבקשים להזדהות. הבעיה היא לא המאבטח, המאבטח הוא רק תסמין של בעיה שלא מקבלת כלים נכונים לפתרון. והמאבטח הרגיש סכנת חיים כי ככה זה באווירת "ערבים הם חיות טרף". אם בפגיעה בערכים של מדינת ישראל עסקינן, הרי שהפגיעה באזרחים הערבים והיעדר הטיפול הם הפגיעה האמתית בערכים הדמוקרטיים והם לא פחות חשובים ממופעים בפסטיבל ישראל המכילים עירום, הם רק לא עושים כותרות.

אבל האשמים האמתיים, כרגיל, יצאו ללא שריטה ממה שקרה בכפר קאסם. וגם כפר קאסם יעבור, בדיוק כמו אום אל חיראן ובקרב הציבור היהודי יחקקו באיזשהו אופן תחת הקטגוריה "הבעיות במגזר הערבי", אבל זהו שלא, זו בעיה שלנו, של כולנו ויש לה פתרון. רק שהם ערבים ובכל מדינה ערבית אחרת היה להם רע יותר, כנראה שאם אתה ערבי זה אמור להספיק לך.