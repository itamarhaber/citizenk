---
date: 2021-03-04 17:11:00+02:00
description: ???
source: https://www.haaretz.co.il/food/cookingwithkids/2021-03-04/ty-article/0000017f-f899-d47e-a37f-f9bd98370000
tags: בישול
title: איך מכינים סינבון, מלכת הקינמון?
---

אני אוהבת לא מעט עוגות אבל בשורה התחתונה הסינבון, Cinnabon, היא העוגה האהובה עליי מאז שאני זוכרת את עצמי. לא יכולה להסביר כמה התאכזבתי לגלות שהסבתא האמריקאית שלי מכינה אותן מקופסאות מוכנות ולכן שום מתכון לא יבוא ממנה. בהתחלה הייתי מייבאת קופסאות כאלה בכל נסיעה לארה"ב, אחר כך גיליתי איך מכינים לבד ותכל'ס בבית הן הכי טובות, מלוות בפיג'מה, נעלי בית וכמובן גם קפה.

אז בואו ניישר קו - סינבון היא עוגת שושני שמרים קינמון רכה ודביקה בזיגוג וניל. שושני הקינמון מוגשים כמנה אישית והם נפלאים חמים. הסוד של הסינבון הוא לא רק בזיגוג הווניל מלמעלה (וכן, הוא עם גבינת שמנת אם רוצים את כל האפקט), הנה כמה טיפים שכדאי להכיר:

הביצים חייבות להיות בטמפרטורת החדר (זה תופס על אפייה בכלל)

אם רוצים שהעוגה תהיה דביקה, יש ליצוק על הבצק שתפח כשליש עד חצי כוס שמנת מתוקה להקצפה (אפשר גם שמנת לבישול או חלב רגיל אבל לא פחות מ3%, אבל פחות טוב) לפני הכניסה לתנור. אבל השמנת, או החלב, חייבים להיות פושרים כדי לא לפגוע בתהליך התפיחה. זה לא שלב חובה, הן תהיינה טעימות גם בלי, אבל זה הסוד לסינבון לח ודביק.

גודל ומספר הסינבונז תלויים בכם, גליל רחב יוביל לעוגות אישיות רחבות וגליל צר לקטנות. חשוב להכניס אותן לתבנית מלבנית ולהניח אותן במרווחים קטנים יחסית, כ-1 ס"מ בין שושן קינמון אחד לשני.

אפשר במקום לערבב את חומרי המילוי, להמיס את החמאה ולהבריש אותה על הבצק ואת הסוכר והקינמון לפזר מעל. אני מעדיפה לערבב את החומרים ולמרוח אותם יחד.

אפשר להכניס את העוגות לתפיחה בלילה במקרר אם רוצים להכין אותן על הבוקר, פשוט מכינים את כל השלבים עד לתפיחה השנייה, כלומר מסדרים את השושנים על התבנית המשומנת, מכסים ומעבירים למקרר. אם הן תפחו במקרר, תנו להן קצת "להתחמם" כחצי שעה בטמפרטורת החדר לפני הכניסה לתנור. אם הן לא תפחו, תנו להן כשעה, שעה וחצי בחוץ לפני הכניסה למקרר.

זמן האפייה משתנה בהתאם לפיזור החום בתנור, התבנית, גודל שושני הקינמון, המרווח בניהן ועוד, לכן יש לשים לב למצב בזמן האפייה. עקרונית זמן האפייה כעשרים דקות, אבל גם 25 דקות הוא הגיוני, הן אמורות להשחים קלות, אם לדעתכם הן משחימות מהר מדי, כסו אותן בנייר אלומיניום להמשך האפייה.

 עברו לתצוגת גלריהסינבוןצילום: קרן הבר**סינבונז (12 שושנים גדולים, או 15 בינוניים או 24 קטנים)** 

**מה?**

**לבצק:**

1 כוס (240 מ"ל) חלב פושר

1 כף (15 גרם) סוכר לבן או דבש

2 וחצי כפיות (כ-8 גרם) שמרים יבשים

4 כוסות ורבע (600 גרם) קמח לבן רב תכליתי

1/2 כפית מלח

חצי כוס (100 גרם) סוכר לבן

2 ביצים גודל L טרופות

80 גרם חמאה ללא מלח מומסת

**למילוי:**

100 גרם חמאה ללא מלח רכה (להוציא לפחות שעה וחצי לפני ההכנה)

1 כוס סוכר חום או דמררה

2 וחצי כפות (כ-20 גרם) קינמון טחון

**לזיגוג וניל:**

60 גרם חמאה

125 גרם גבינת שמנת

180 גרם אבקת סוכר

1 כפית תמצית וניל איכותית

1 כף חלב

**איך?**

**הכנת הבצק:**

יוצקים את החלב הפושר לקערה, מוסיפים את כף הסוכר, או הדבש, ואת השמרים, מערבבים ומניחים כ-10 דקות.

בקערת מיקסר שמים את הקמח, המלח והסוכר ומערבבים. מחברים וו לישה.

מוסיפים בבת אחת את תערובת השמרים והביצים ומתחילים בלישה איטית. כשמתחיל להתגבש בצק מוסיפים את החמאה המומסת, לשים כ-5 דקות. בצק טוב יהיה רך וממש מעט דביק. מוציאים את הבצק, מניחים אותו בקערה נקייה ומשומנת קלות, מכסים ומניחים לתפיחה של כשעה וחצי, או עד שהבצק מכפיל את נפחו, במקום חמים יחסית.

**למילוי:** בקערה שמים את הסוכר, החמאה והקינמון ומערבבים היטב.

אוספים את הבצק שתפח ומעבירים אותו למשטח עבודה מקומח. מרדדים את הבצק לעובי דק יחסית של כחצי סנטימטר למלבן בגודל 60 סנטימטר על 45 סנטימטר. מורחים בעדינות בעזרת כף, לקקן או באצבעות, את תערובת הקינמון, הסוכר והחמאה על הבצק. מתחילים לגלגל לגליל מהודק עד כמה שאפשר עד לקצה. חותכים לרצועות בהתאם למספר השבלולים שרוצים, בין 12 ל-15, לסינבונז יחסית גדולים, אם רוצים קטנים כדאי לחלק את הבצק לשניים לפני הרידוד וליצור שני גלילים.

מניחים על נייר אפייה בתבנית מלבנית (אני משתמשת בתבנית של 35 על 22 סנטימטר) ונותנים לבצק לתפוח כ-20 דקות עד חצי שעה.

מחממים תנור ל-190 מעלות.

אם חושקים בסינבון דביקים יותר זה הזמן לחמם מעט את השמנת שתהיה מעט פושרת (לא חמה) ומוזגים אותה על הבצק באופן שווה.

 עברו לתצוגת גלריהצילום: קרן הברמכניסים למרכז התנור לכ-20 עד 25 דקות אפייה. שוב – לשים לב, אם השושנים משחימות מהר מדי – כסו את התבנית בנייר אלומיניום.

 עברו לתצוגת גלריהצילום: קרן הברפותחים את התנור כשהבצק זהוב-חום והן אפויות גם במרכז (פשוט לנעוץ קיסם במרכז שושנת שמרים אחת, אם הוא יוצא עם מעט פירורים סימן שהן אפויות). ונותנים לעוגות להצטנן – 5 דקות בתנור פתוח ואז על רשת.

בינתיים מכינים את הזיגוג. הכי נוח להשתמש במיקסר ידני – מערבבים היטב את החמאה והשמנת, מוסיפים את הסוכר ותמצית הווניל (אם רוצים אפשר גם קינמון ואגב גם חצי כף גרידת לימון תהיה תוספת נפלאה) עד שמתקבלת תערובת הומוגנית. למה חלב? כי אם הזיגוג נראה לכם סמיך מדי, תוסיפו כף או שתיים. מורחים הזיגוג על העוגה ומגישים. זו כמות זיגוג גדולה יחסית, אבל בעיניי זה בדיוק השילוב הנכון – לשיקול דעתכם.

עוד אפשרות לזיגוג רק ללא הגבינה:

 2 כוסות (240 גרם) אבקת סוכר  
 70 גרם חמאה ללא מלח מומסת  
 3 כפיות תמצית וניל איכותית  
 4 כפות חלב

מערבבים היטב ויוצקים מעל העוגה – טעים אך ללא אפקט הזיגוג הלבן.

לחצו על הפעמון לעדכונים בנושא:
------------------------------

* [עוגות, מאפים קינוחים מתכונים](/ty-tag/cakes-0000017f-da2a-d938-a17f-fe2a21fc0000)
* [מתכונים](/ty-tag/recipes-0000017f-da28-dea8-a77f-de6a4ba50000)