---
date: 2017-11-02 12:45:00+02:00
description: ???
source: https://www.haaretz.co.il/food/cookingwithkids/2017-11-02/ty-article/0000017f-f8af-d887-a7ff-f8ef06e20000
tags: בישול
title: 'מסימני הסתיו: קרמבו'
---

זה בכלל התחיל מדיון בטוויטר על קרמבו, או שאולי פשוט גלש לקרמבו, אבל הדבר האחרון שאני זוכרת הוא שביום חמישי התחייבתי שבסוף השבוע אכין [קרמבו ביתי](/food/2014-10-22/ty-article/.premium/0000017f-db14-d3a5-af7f-fbbe0f7b0000) ואדווח מרצפת הייצור המיוזעת אם שווה לטרוח להכין או ש"קרמבו קונים בסופר, או שלא אוכלים בכלל". סוף השבוע הגיע די מהר, יום למחרת, שלא במפתיע ואם מתעקשים להיות מדויקים. לא נותרה לי ברירה אלא לצאת לפעולה בהנחה שעליי לשמור על שמי הטוב. 

כשהילדים קמו בשישי בבוקר, כבר הספקתי לחזור מהקניות, ומסתבר שהמשפט "מה דעתכם להכין היום קרמבו?" הוא בעל אפקט מעורר. מצד שני הוא עלול להעיד על התניה לסוכר, אז אל תספרו לליצמן, בהנחה שהנושא עודנו קרוב ללבו. מסתבר שלא רק טעים לאכול קרמבו, גם כיף להכין אותו, בטח עם ילדים. 

השאלה האמתית ובואו נודה על האמת היא – "האם זה שווה את זה?" התשובה היא קטגורית כן - זה הדבר האמתי. אסכולת "כל הקטע בקרמבו זה שהוא תעשייתי" מוזמנת לפצוח בקו ההגנה שלה, אבל האמת היא שהקינוח האיכותי והמתוק הזה לא מזכיר בטעמו בשום צורה את אחיו לשם, שנחטף מהמדף. לא קשה להכין קרמבו ואם לא מכינים את הביסקוויט זה בכלל קלי קלות, זה רק מצריך סבלנות והקרמבו הביתי הוא הוכחה שסבלנות משתלמת, גם אם היא נמדדת בכפיות סוכר. 

**קרמבו ביתי (כ-15 יחידות)** 

**מה?** 

**לביסקוויט:**  

אם לא רוצים לטרוח אפשר גם לקנות חבילת עוגיות 

100 גרם חמאה קרה חתוכה לקוביות 

400 גרם (3 כוסות פחות 2 כפות) קמח 

80 גרם (חצי כוס פחות כף) סוכר 

חצי כפית מלח 

2 כפות דבש 

1-2 כפות מים חמימים 

1 ביצה 

**למרנג:** 

3 חלבונים 

150 גרם (3/4 כוס) סוכר לבן 

קמצוץ מלח 

כפית תמצית וניל 

**לציפוי השוקולד:** 

100 גרם שוקולד מריר (לפחות 60%) 

100 גרם שוקולד לבן 

20 גרם חמאה ללא מלח 

**איך?** 

**לביסקוויט:** בקערה קטנה מערבבים היטב את הדבש עם המים החמימים, מוסיפים את הביצה וטורפים אותה יחד עם הדבש – המים כבר לא חמים ואם התערובת לא תהיה לגמרי אחידה זה בסדר. 

במעבד מזון מערבבים את החומרים היבשים ב-2-3 פולסים. מוסיפים את הביצה, הדבש והמים ומתחילים לעבד לבצק, עד שמתקבל בצק אחיד. אוספים לכדור, עוטפים בניילון נצמד ומכניסים לקירור של כחצי שעה במקרר. 

מחממים תנור ל-170 מעלות. 

על משטח עבודה נקי ומקומח מרדדים את כדור הבצק וקורצים ממנו עיגולים או כל צורה אחרת, אנחנו בחרנו פרח. 

 עברו לתצוגת גלריההכנת העוגיות לקרמבו, אפשר לשחק עם הצורהצילום: קרן הברמניחים את העוגיות על נייר אפיה ואופים בין 10 ל-15 דקות, עד שקצות העוגיות מקבלות גוון חום בצדדים. מוציאים ומצננים. 

**למרנג:** 

שמים את החלבונים בקערת זכוכית חסינת חום, ואותה מניחים בסיר שבו כ-2 ס"מ מים רותחים ודואגים שתחתית הקערה לא תבוא במגע עם המים (באן מארי). מוסיפים את הסוכר והמלח ומתחילים להקציף בעזרת מטרפה. מחממים ומקציפים את התערובת מעל האדים כ- 5 דקות עד שהסוכר מתמוסס ומעבירים לקערת מיקסר, מוסיפים את הווניל ומקציפים במהירות גבוהה כ-7 דקות. 

 עברו לתצוגת גלריההכנת המרנגצילום: קרן הברמעבירים את המרנג לשקית זילוף בעלת צנטר מעוגל (חלק או משונן זה לא משנה). מזליפים על הביסקוויטים ומעבירים להקפאה בפריזר לשעה. 

**לציפוי:** 

ממיסים את השוקולד בבאן מארי (קערה המונחת בסיר ובו כ-2 ס"מ מים), כאשר השוקולד נמס מוסיפים את החמאה ומערבבים עד לקבלת תערובת אחידה, מבריקה ונוזלית לחלוטין. מעבירים לכוס או כלי צר כלשהו. מחזיקים את הקרמבו מהביסקוויט וטובלים בשוקולד, מוציאים, נותנים לעודפי השוקולד לנזול ומניחים על צלחת הגשה. אחרי שכל הקרמבואים מוכנים, מכניסים למספר דקות לצינון במקרר ומגישים. אפשר גם להכניס לקופסא אטומה, הם יישמרו כיומיים במקרר, כלומר תיאורטית. 

**אוהבים לבשל?** **[הצטרפו לקבוצת הפייסבוק של מדור האוכל](https://www.facebook.com/groups/135499163724115/)**

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)