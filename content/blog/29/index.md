---
date: 2022-04-14 10:35:00+03:00
description: ???
source: https://www.haaretz.co.il/blogs/karenhaber/2022-04-14/ty-article/00000180-5b9a-def0-a3c3-5fff50e20000
tags: דעות
title: הכט ומשגב לא יזהו ערכים אוניברסליים גם מול עיניהם
---

אני לא מאמינה שמישהו בקואליציה היה מציע לרשימה המשותפת להצטרף לקואליציה. אבל [פרישת ח"כ עידית סילמן](/news/politi/2022-04-06/ty-article/.free/00000180-5ba4-def0-a3c3-5ffd78e50000) הפכה לרגע את המשותפת ליונה הלבנה שלפחות במרכז-שמאל הציוני, היו מי שנשאו אליה מבט בתחינה שתשמור על הקואליציה ותגן על שלמותה. לא ממש ברור מה ההגיון במחשבה הזו ואיזו סיבה יש למשותפת לתמוך באופן כזה או אחר בממשלה ימנית כמעט מכל הבחינות. אין בכך שום רציונליות. 

מעבר לעובדה שרבים מבין חברי הקואליציה נהנים לתחזק את התעמולה כלפי הח"כים של המשותפת ואת הכינוי "תומכי טרור", ההבדלים בין הקואליציה של נתניהו לזו של בנט-לפיד הם ניואנסים שנראים בעיקר לעין היהודית, כלומר של מי שנהנה מאזרחות מלאה. הנאמנות של רע"ם לקואליציה היא אינטרסנטית להפליא. אחת הסיבות שהממשלה הזו יכולה להתהדר באיזושהי עשייה לטובת החברה הערבית היא שמנסור עבאס מוכן להתגמש כל עוד יוצא לו משהו מזה. 

רוצים לקרוא לזה "קואליציה פרגמטית"? סבבה, זה לא עובד עבור מי שמאמינים בעקרונות בסיסיים שלא ניתן לוותר עליהם. המחיר של שימור הקואליציה הוא לא רק לגיטימציה לכיבוש, מוכנות ל"ניהול הסכסוך" ותקציב ימני, אלא גם מוכנות להפריד בין מדינת ישראל לשטחים, כאילו אינם תחת ישות מדינית אחת. 

מה שמחזיק את הקואליציה הוא החשש מנתניהו. אין ספק שזהו חשש מוצדק ויש גם רבים שרואים בו סיבה מוצדקת ללא מעט פשרות. עבור רבים בציבור היהודי, ואני ביניהם, נתניהו הוא סמל שחיתות וסיאוב שלא היה כדוגמתו. שנות שלטונו עמדו בסימן פירוק הדמוקרטיה. הוא מסמל את כל מה שיכול לפגוע בשאריות הדמוקרטיה שמתקיימת כאן, אבל זהו, ש"כאן", בתוך מדינת ישראל, בעוד ששורש הבעיה הישראלית הוא הכיבוש והחזקת מיליוני אנשים ללא זכויות אדם. את זה הממשלה הנוכחית לא מתעתדת לפתור. 

המפלגה היחידה שנאבקת בכיבוש בתוך הכנסת היא הרשימה המשותפת. [הסרטון של ח"כ איימן עודה בשער שכם](/news/politics/2022-04-10/ty-article/.premium/00000180-5bad-d615-a9bf-dffde4bb0000) הוא בדיוק זה. בציבור הישראלי הוא הוצא לגמרי מקונטקסט, אבל זה קל כשמרבית הציבור לא מבין ערבית ומבחינתו היא שפה של טרור. היו שששו אפילו לקרוא לזה "המרדה". כולל כאלה שגם לא מתביישים לצפות מהמשותפת להעניק מטריית הגנה לקואליציה. 

עודה לא דיבר בשם המרדה, אלא בשם ערכים אוניברסליים שלא [רוית הכט](/news/politi/2022-04-11/ty-article/.premium/00000180-5bba-d718-afd9-dfbe3a5c0000) ולא [אורי משגב](/opinions/2022-04-14/ty-article-opinion/.highlight/00000180-5ba8-db1e-a1d4-dfe929ee0000) יזהו גם מול עיניהם. קריאתו לא להצטרף לכוחות הכיבוש היא קריאה לגיטימית. ולא רק שהיא לגיטימית, כפי שצייץ פרופ' עמרי בהם, היא לא צריכה להיות מכוונת לערבים בלבד. אפשר לדבר עד מחר על חיים משותפים, אך אלה אינם יכולים להתקיים בין יהודים לפלסטינים בתוך הקו הירוק במקביל להתעלמות משלילת זכויות אדם עבור פלסטינים שאיתרע מזלם והם חיים בשטחים הכבושים. 

הסירוב שאליו קרא עודה הוא הסירוב לתחזק את הכיבוש והדיכוי הפיזיים, בשטחים הכבושים ובמזרח ירושלים. מה שנשמע כמו קריאה להמרדה היה למעשה תחילתו של גשר לחיים משותפים שיוכלו להתקיים רק אחרי שהכיבוש ייגמר. [בשיחה של עודה עם ניר גונטז'](/magazine/2022-04-12/ty-article/.highlight/00000180-5baf-db1e-a1d4-dfefe5ab0000) הוא אומר בדיוק את זה, אבל מעטים בישראל רוצים לשמוע. "החיים המשותפים" אינם מוגבלים לגבולות הקו הירוק וגם לא לאינטרסים יהודיים בלבד. 

בלילה בין שלישי לרביעי, בדרך לתיקון הנזקים שנגרמו לקבר יוסף בשכם, [אמר מח"ט שומרון, אל"מ רועי צוויג, לחייליו](/news/politics/2022-04-13/ty-article/00000180-5bc0-db1e-a1d4-dfe135200000) שהם פועלים "לא כגנבים בלילה אלא כבני מלכים וזוכים להשיב את כבוד הארץ" – שנאמר מצבא העם ל"צבא השם". לזה הגיוני שיתגייסו ישראלים, פלסטינים או יהודים? זה נראה ונשמע כמו תחזוק הזהות היהודית, אלא שמתוך זה לא צומחים חיים משותפים כי אם חיים שבהם היהודים חשובים יותר. עודה הוא המנהיג הפוליטי היחיד שמוכן לדבר באומץ על חיים משותפים מתוך שוויון. השאלה היא אם ישכיל לשאת את דגל המחנה הזה ולהנהיג אותו קדימה, בכוח מחודש של מי שאין להם מה להפסיד.

לחצו על הפעמון לעדכונים בנושא:
------------------------------

* [פלסטינים](https://www.themarker.com/ty-tag/0000017f-da2d-dea8-a77f-de6fa5fe0000)
* [איימן עודה](/ty-tag/0000017f-da59-d494-a17f-de5bfb3e0000)
* [הרשימה המשותפת](/ty-tag/0000017f-da29-dea8-a77f-de6b80980000)