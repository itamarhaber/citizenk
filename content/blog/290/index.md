---
date: 2020-03-12 08:49:00+02:00
description: ???
source: https://www.haaretz.co.il/blogs/karenhaber/2020-03-12/ty-article/0000017f-f8e2-d044-adff-fbfbaefe0000
tags: דעות
title: יא ווראדיקה, גם ציוני וגם שמאלני!
---

אחד הביטויים שדילגו לתוך הז'רגון הפוליטי שלנו בקלילות של מתעמלת רומנייה משנות השמונים הוא "השמאל הלא ציוני". עצם קבלתו לשיח היא עוד כניעה לטרמינולוגיה הבזויה מבית ראש הממשלה העסוק בסימון אויבים. עבורו, השמאל הציוני הוא רק "אויב" והשמאל הלא ציוני הוא "ארכי בוגד". אחת הסיבות להצלחת הביטוי הזה היא מגמת הלאומנות וההתייהדות שעוברת ישראל בעשור האחרון והניסיון לייצר זהות ביניהן לבין הפטריוטיות. 

אפשר לאהוב את ישראל ולהיות פטריוט גם בלי להיות לאומן ויהודי. לזה בדיוק חתרו האבות המייסדים של המדינה, לא מדובר בהמצאת הגלגל, כבר במגילת העצמאות כתוב: "(מדינת ישראל) תקיים שוויון זכויות חברתי ומדיני גמור לכל אזרחיה בלי הבדל דת, גזע ומין; תבטיח חופש דת, מצפון, לשון, חינוך ותרבות". לפי המצב היום, נדמה של מייסדיה של ישראל היו מוגדרים כשמאל לא ציוני. 

להיות ציוני משמעו להאמין בזכותו של העם היהודי להגדיר את עצמו ולהקים מדינה יהודית בארץ ישראל. ההזדהות כציוני והרצון שיכירו בשאיפה הלאומית של העם היהודי מחייבים הכרה בשאיפה הלאומית של עמים אחרים, למשל הפלסטינים, בדיוק מאותם הטעמים שהופכים את הדרישה הציונית ללגיטימית. הציונות היא הרציונל מאחורי האמונה בצורך במדינה. אבל, כמו שבעבר היו סוגים שונים של ציונים, גם היום יש סוגים שונים של ציונים. השונה הוא שיש הרבה פחות סובלנות. 

האבחנה השרירותית והמיינסטרימית בין "שמאל ציוני" ל"שמאל לא ציוני" מעידה יותר מכל על רוח הזמן ועל המוכנות של השמאל להישאר על הקרשים של הזירה הפוליטית. אפשר לדון בנחיצות השימוש בהגדרה "ציוני" לאחר הקמת המדינה, בוודאי לאור ההתייחסות של נתניהו ליהדות התורה כ"ציונית" רק מעצם יהדותה, אבל אצא מתוך הנחה שהיא עדיין רלוונטית. חוסר היכולת החברתית הנוכחית להכיר ב"ציונים" שמסוגלים גם לראות בעוולות הציונות ולהאמין שפתרון שתי מדינות לאום זה לצד זו, מעידה יותר מכל עד כמה הקצין השיח. 

הקמת המדינה היהודית היתה, עבור מייסדיה, התגשמות החלומות ומגילת העצמאות שרטטה את מהותה הדמוקרטית, כפי שהם האמינו בה. יהדותה של ישראל מעולם לא נעלמה מהעין, ישראל נועדה להבטיח בית לאומי לכל יהודי באשר הוא והיותה יהודית הוא חלק בלתי נפרד מהגדרתה. אבל ישראל יצרה קטגוריזציה של יהדות מקובלת ולא מקובלת ועכשיו גם מגדירה מחדש "מיהו ציוני". הבון-טון הנוכחי פורט על נימים של השתייכות, אך למעשה הופך ציבור אזרחי שלם ללא לגיטימי, עד כדי כך שראש הממשלה אפילו לא סופר אותו. 

הניכוס של "הציונות הלאומנית" את הפטריוטיות לא מאפשר לכל מי שהוא ישראלי להגדיר עצמו ככזה. זה מסתדר בלוגיקה ימנית, אבל הלכה למעשה מדיר לפחות שליש, אם לא יותר, מאזרחי המדינה. אין תקומה לישראל אם אזרח מוגדר "לגיטימי" רק כשהוא ציוני המאמין בעליונות יהודית. מה ישראל תעשה עם שמאלנים וערבים שלא יעלמו מהנוף הישראלי? המשך צמצום מהות הדמוקרטיה לתהליכים בלבד יוביל בסופו של דבר לחשיפת ערוותה האתנוקרטית של ישראל, זו שהיא כל-כך מנסה להסתיר. 

המוכנות של העבודה-מרצ להשתמש בלקסיקון של נתניהו לציונות, להכניס אנשי ימין לרשימה ([ע"ע אורלי לוי-אבקסיס](/news/elections/2020-03-10/ty-article/.premium/0000017f-e079-d9aa-afff-f97983ea0000)) ולחבור לאביגדור ליברמן - הם לא צעדים פרגמטיים, הם פרפורי גסיסה של מפלגות שאיבדו את עצמן בניסיון לחיות בהתאם להגדרות נתניהו לפוליטיקה ישראלית. השמאל לא הגיע לסוף דרכו. אלה העבודה ומרצ שהגיעו לסוף דרכן. אובדן הקול הברור של שמאל הוא הסיבה לאובדן המצביעים ולא להפך. 

היום כשהדמוקרטיה בישראל זקוקה לשמאל יותר מתמיד, אין לשמאל את הפריבילגיה לייתר את עצמו. עליו להקים את עצמו מחדש, לא רק בשביל עצמו, אלא גם בשביל הדמוקרטיה בישראל. הקונטרה השלטונית היחידה שתוציא את השמאל ואת הנציגים הערבים מהמלכוד שנקלעו אליו, מתחילה בהבנה שיש צורך בשיתוף פעולה שיבנה שמאל סוציאל-דמוקרטי חדש שלא נכנע לסקרי דעת קהל ומובל על ידי אנשים ששמים את ישראל ועתידה בראש סדר העדיפויות.