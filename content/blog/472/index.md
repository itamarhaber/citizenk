---
date: 2018-05-03 10:30:00+03:00
description: ???
source: https://www.haaretz.co.il/food/cookingwithkids/2018-05-03/ty-article/0000017f-f89c-d2d5-a9ff-f89cd9970000
tags: בישול
title: בשביל אגז בנדיקט לא צריך לצאת מהבית
---

אחת המנות האהובות עלי מאז ומעולם היתה [אגז בנדיקט](/food/recipes/2016-07-26/ty-article-recipe/0000017f-f009-d487-abff-f3ff01600000), אבל השמועות הזדוניות על הקושי הרב בהכנתה מנעו ממני להתעכב על התקנתה ולהביע ספק ביכולותיי. היה לי נוח עם האקסיומה שאגז בנדיקט לא עושים בבית כי זה כאב ראש גדול וזהו. 

בטיול לפני שנה לגרמניה מצאתי בסופר שקיות להכנה של [רוטב הולנדז](/food/2015-11-11/ty-article/0000017f-f63c-d887-a7ff-fefcfa420000) מה שגרם לי להשתכנע שהנה נמצאה הדרך לעקוף את כאב הראש ולהכין אגז בנדיקט בבית. קניתי כמות נכבדה וכשחזרנו החל "פרויקט בנדיקט", שבניגוד לפרויקט עמאד האירני, לא הצריך שום ביקוע גרעיני, ניהול רשימות מסודר או אחסון מאובטח, לא בקלסרים ולא בדיסקים, ויותר מזה – אפילו הצליח כבר בניסיון הראשון. 

מן הידועות שאחת הבעיות עם חומרי גלם מוצלחים שלא נקנים בארץ שהם נגמרים מהר ואז לא תמיד יש דרך להשיג אותם שוב. שזו למעשה הדרך שלי להגיד שהסוף היה ידוע מראש – הילדים התאהבו בטעם ושקיות הרוטב נגמרו. מה שלא היה ידוע מראש זה שקטינא יפצח בקמפיין "מכינים הולנדז בבית" ועוד יותר מפתיע שזה הצליח ובקלות, והרי התוצאות: 

**אגז בנדיקט (4 מנות)** 

 עברו לתצוגת גלריהאגז בנדיקט צילום: קרן הבר **מה?** 

4 מאפינס אנגלי, אבל כל לחמנייה טרייה, בריוש או חלה (עדיף ללא "קשה") יתאימו 

8 פרוסות בייקון או האם, אבל אפשר בלי ואפשר לאלתר ולא רק עם פרוסות סלמון מעושן (הגרסה הנורדית), או עם תרד (הגרסה הפלורנטינית) אלא גם עם אבוקדו ואפילו פלפל קלוי 

8 ביצים (עדיף ביצים כמה שיותר טריות) 

1.5 ליטר מים רותחים 

2 כפות חומץ 

**לרוטב הולנדז:** 

3 חלמונים 

2 כפות חומץ (עדיף תפוחים או בן יין לבן) 

1 כף מיץ לימון 

1 כף מים 

כפית סוכר 

150 גרם חמאה בטמפרטורת החדר 

מלח לפי הטעם (כחצי כפית) 

פלפל לבן – לא חובה ולפי הטעם 

**איך?** 

**רוטב הולנדז:** 

בקערת זכוכית טורפים את החלמונים, החומץ, הלימון, המים והסוכר בעזרת מטרפה עד שהתערובת מקבלת מעט נפח וצבעה מתבהר. 

מניחים את הקערה על סיר ובתוכו מים חמים שאינם מגיעים לתחתית הקערה ("באן מארי") באש בינונית-נמוכה. ממשיכים לטרוף את התערובת עד שהיא מתעבה ומסמיכה. כאשר היא חלקה לגמרי מורידים מהאש (כ-7 דקות בישול) ומסירים מהסיר. 

מניחים את הקערה על משטח עבודה, ממשיכים לטרוף ומתחילים להוסיף בהדרגה את החמאה לתערובת. מכניסים כף חמאה וטורפים עד שהיא כמעט נטמעת במלואה ומוסיפים את הכף הבאה. אחרי הוספת כל החמאה והגעה לדרגת הסמיכות הרצויה מתבלים במלח ואפשר גם בפלפל לבן לפי הטעם. אם הרוטב סמיך מדי, מוסיפים מעט מיץ לימון. 

**לפני שמכינים את הביצים נתחיל להרכיב את המנה:** 

פורסים חלה ללא קרום, או לחמניות טריות, המהדרין יקלו אותן קלות במצנם עד שיזהיבו. 

מניחים אותן על צלחת, מעליהן מניחים האם (שינקן) או בייקון שטוגנו קודם לכן על מחבת נון סטיק (כן, גם את השינקן/האם כי זה יותר טעים), אפשר עם מעט חמאה, אפשר בלי וכאמור אפשר גם לגוון עם פרוסות אבוקדו או פרוסות סלמון מעושן וכיו"ב. 

**ביצים עלומות:** 

 עברו לתצוגת גלריהביצים עלומות צילום: קרן הבר בסיר גדול יחסית יוצקים ליטר וחצי מים ומביאים לרתיחה. מוסיפים שתי כפות חומץ ומקפידים לשמור על דרגת רתיחה נמוכה לכל אורך הבישול. 

שוברים ביצה למסננת קטנה צפופה או לקערית קטנה. מערבבים את המים בסיר ושופכים את הביצה. לדרגת בישול מדויקת צריך כ-3 דקות בישול תוך ערבוב עדין של המים. ניתן לבשל יותר כ- 2-3 ביצים יחד אם יש מספיק מקום ומים בסיר. 

אחרי 3 דקות בישול מוציאים את הביצה בעזרת כף מחוררת ומניחים לספיגת נוזלים על שכבה כפולה של מגבת נייר, מייבשים כמה שניות ומניחים כל ביצה על הבייקון/האם/תוספת אחרת/בלי תוספת. 

יוצקים מעל רוטב הולנדז לכיסוי המנה, אם רוצים אפשר לקשט עם עירית קצוצה, אבל תכינו אותה מראש, כי זה לא זמן להתעכב, זה זמן לזלול.