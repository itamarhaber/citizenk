---
date: 2017-12-21 20:20:00+02:00
description: ???
source: https://www.haaretz.co.il/food/cookingwithkids/2017-12-21/ty-article/0000017f-f8b4-d887-a7ff-f8f4efe30000
tags: בישול
title: 'גולדיז: הגרסה המשופרת לבראוניז'
---

מנות אהובות במיוחד יוצרות המון דילמות. אחת מהן היא המינון, רוצה לומר - מה התדירות הנכונה שמאפשרת הנאה חוזרת בלי שקיעה בשגרה, שלא לומר בלי שזה נעשה, ובכן, אובססיבי. כשזה מגיע למתוקים זה עוד יותר בעיה ואם מוסיפים לזה גם ילדים, הרי שמרבה תנאים מרבה בעיות או משהו בדומה. ככה זה אצלנו עם שתי עוגיות ביתיות אהובות – [עוגיות נטיפי שוקולד](/food/cookingwithkids/2016-03-07/ty-article/0000017f-f8e3-d318-afff-fbe3331d0000) (אתם יודעים, עוגיות cookie monster) [ובראוניז](/food/cookingwithkids/2017-02-23/ty-article/0000017f-f8d0-d044-adff-fbf9572a0000), שכמו עם השניצל לפניהן, השאלה היא עד מתי. 

התשובה היא שאין תשובה אחת נכונה. מה שכן, מו הידועים, או שלא, הוא שכל מערכת יחסים זקוקה מדי פעם לריענון/ לפלפול/ לתיבול/ לגיוון. אני לא יודעת עד כמה זה נכון עם בני אדם, אבל זה לגמרי נכון עם אוכל ולראיה כל הפעלים הקולינריים. אחד הדברים הכי טובים כשמגיעים למתכון אהוב ומוכר, הוא לאלתר תוספות עם מה שיש בבית. ככה נולדו אצלנו בשבת בבוקר בברכה ובמזל, הגולדיז – בראוניז נימוחים שנוסף להם מעט גנאש שוקולד לבן והם הזהיבו וקצת שינו את טעמם. 

**גולדיז (תבנית מלבנית 24X30)** 

**מה?** 

150 גרם שוקולד מריר שבור לחתיכות 

100 גרם חמאה רכה 

1 כף וניל 

4 ביצים 

1.5 כוס סוכר 

1 כוס קמח מעורב עם 1/4 כפית מלח 

100 גרם שוקולד לבן 

50 מ"ל שמנת מתוקה 

**איך?** 

מחממים תנור ל-180 מעלות. 

משמנים תבנית, מניחים עליה נייר אפייה ומשמנים גם אותו, כדי שיהיה קל יותר לשלוף את הגולדיז מהתבנית. 

מכניסים את השוקולד המריר לקערה קטנה וממיסים במיקרו, רק לשים לב שהשוקולד לא יישרף. כאשר השוקולד נוזלי כמעט לגמרי מוסיפים את החמאה ומערבבים עד לקבלת תערובת אחידה ומבריקה, אם יש צורך מכניסים לעוד כמה שניות במיקרו. 

מוסיפים כף תמצית וניל ומערבבים. 

שוברים את הביצים לקערת מיקסר ומקציפים אותן תוך הוספת הסוכר באופן מדורג: 2-3 פעמים. מקציפים כ-4 דקות, עד שמתקבלת תערובת בהירה ובעלת נפח. 

מקפלים את תערובת השוקולד לתוך הקצף עד שהיא נטמעת. 

מוסיפים את הקמח והמלח ב-3-4 פעמים, כאשר הקמח נטמע לגמרי בתערובת מפסיקים, כי ערבוב יתר פוגם במרקם. 

בקערה קטנה ממיסים את השוקולד הלבן במיקרו (כדקה), מוסיפים את השמנת המתוקה, מחממים עוד כחצי דקה ומערבבים, אם עדיין יש גושים מכניסים למיקרו לעוד כמה שניות עד שמתקבלת תערובות חלקה. 

לגולדיז, שופכים את תערובת השוקולד הלבן לתערובת השוקולד המריר ומערבבים כמעט עד שהתערובת נטמעת אבל לא לגמרי ויוצקים את הכל לתבנית. 

(אפשר גם לאפות בראוניז מצוירים בשוקולד לבן ואז יוצקים את תערובת השוקולד המריר לתבנית ומעל מזרזפים את תערובת השוקולד הלבן בפסים, או כל דוגמה אחרת). 

מכניסים לתנור המחומם לכ-20 דקות, תלוי בתנור. הגולדיז מוכנים כשקיסם הננעץ במרכז יוצא מכוסה במעט קרם שוקולד ופירורים. 

מוציאים מהתנור ומניחים להתקרר כ-5 דקות לפני ששולפים מהתבנית וחותכים לריבועים. 

תיאורטית ובכלי סגור, הגולדיז יחזיקו מעמד כשבוע בטמפרטורת החדר.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)