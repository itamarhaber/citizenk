---
date: 2020-11-10 16:26:00+02:00
description: ???
source: https://www.haaretz.co.il/family/homeschooling/2020-11-10/ty-article/.premium/0000017f-f8f2-d47e-a37f-f9fe9a370000
tags: חינוך
title: עד חנוכה הכל היה "רגיל", אז התחילו לטחון את הנרטיב היהודי במוחם של הילדים
---

הבכור נכנס לגן בגיל שלוש וחודשיים. ההסתגלות שלו היתה נינוחה ומדורגת, כך שלא היו שום מחזות קורעי לב. בקיץ לפני הכניסה לגן ביקרנו שם מספר פעמים, הכל היה נראה לי בסדר גמור מלבד העובדה שמרבית הילדים דיברו על המלחמה ולא ממש הבנתי מדוע ילדים בני שנתיים-שלוש צריכים לדעת משהו על מלחמת לבנון השנייה, אבל נפנפתי את זה. מכיוון שהייתי בבית עם המרכזית, מיצבנו את הגן כמשהו שהוא שלו בלבד; בבוקר צעדנו לגן בנחת ולקראת צהריים היינו מגיעות לקחת אותו. כשהבנתי שהוא לא אוהב את ארוחות הצהריים התחלתי לאסוף אותו לפני כן.

עם הזמן הרגשתי ממנו ששלוש-ארבע שעות ביום הן באמת כל מה שהוא צריך (ולפעמים גם זה היה יותר מדי) וכשהוא העדיף לא ללכת, לא התעקשתי. אמנם בחירת הגן נעשתה מתוך רצון למצוא לו מסגרת שתהיה טובה ומפרה, אבל היו חריקות ואת רובן ניסיתי להחליק. צרמו לי דברים שלא תמיד ידעתי לשים עליהם את האצבע ולרוב ניסיתי לפטור אותם ב"זה רק אני". הסביבה שידרה לי שזה מה שצריך לעשות ושהילד יהיה בסדר, שזו אמא שלו שצריכה "לשחרר". אתם מבינים, מסביבי כמעט כולם חשבו שאם אשאיר את הבכור בבית, ללא ספק אפגע בו ובהתפתחות התקינה שלו. לא רק שהם חשבו כך, אלא לא היה אדם שלא טרח להסביר לי איזה נזק אני יוצרת בהתפתחות שלו, יכולת החברות שלו ובכלל בבניית העצמי שלו. האם זה היה נכון? לא ממש, הבכור היה פעוט שכבש לבבות, רגיש, חברותי, עצמאי ומלא אנרגיות ודמיון. זה לא שינה לאף אחד - הייתי חריגה בנוף וחריגות, כידוע, יש לתקן.

עד חנוכה בערך הכל היה "רגיל", הילדון הרגיש אהוב והיו לו לא מעט חברים. הוא חזר הביתה עם המון חול בנעליים, סיפורים, יצירות לחגים באדיבות הסייעות ולעיתים סימני נשיכות - בנוהל. לא פעם חשבתי אחרת מהגננת, אבל לא היה לי צורך להוציא את זה החוצה. לא הרגשתי שזה המקום שלי להגיד לגננת עם ותק של 30 שנה, שלא ניתן לפתור באמת מריבות בין ילדים בדרישה המטופשת למס שפתיים של בקשת "סליחה" ובטח לא על ידי ניחום יתר של ה"קורבן" וכעס מופגן כלפי ה"תוקף".

בחנוכה הרגשתי בצורה קצת לוחצת את הנרטיב היהודי והסיפור שנטחן שוב ושוב במוחם של הילדים. לא כל כך הבנתי למה להשניא את היוונים ולפאר גבורה יהודית לילדים כל כך קטנים. בכל זאת, גן חילוני ופרטי, ילדים קטנטנים - איזו סיבה יש להכניס למוח שלהם שנאה לאחר או תודעת יהודי נרדף? זה תפס אותי לא מוכנה מכיוון שבחגים הקודמים הנרטיב היה חילוני יותר, למרות שהחגים מאוד יהודיים. בפורים הגיע שיא, כי מתברר שצריך להכניס טוב טוב לילדים שכולם שונאים יהודים.

לקראת פסח התחלתי להבין שהתכנים בגן מטרידים אותי יותר ממה שאני מוכנה להודות. אני מאוד מחוברת לשורשים שלי אבל מעולם לא הצלחתי להבין את הקטע של מערכת החינוך הישראלית-יהודית, הפרטית כמו גם הממלכתית, של קיבוע תודעת "העם הנבחר". אפשר להיות יהודי ללא תחושת העליונות ובטח לא בגיל שלוש. ניסיתי להתעלם, להזכיר לעצמי שגם אני עברתי בערך את אותו המסלול ובכלל בפסח הוא לא הלך לגן אז הנחתי לזה. אבל בסוף החג הלכנו לבקר חברה מהגן וכשהגענו מצא הבכור מבנה מגה בלוקס מעט מטריד. כשהוא ניגש לשחק, מיהרה אליו החברה ואמרה לו שאי אפשר לשחק בזה כי שם היא "כלאה" את פרעה ואת היטלר.

בשיחה עם אמא שלה התברר לי שלקראת סוף חופשת הפסח, החלו הילדים בהכנות ליום השואה, וזה החזיר אותי לביקורים בקיץ בהם הילדים דיברו על מלחמת לבנון השנייה. כמה ימים לאחר מכן דיברתי עם הגננת וניסיתי להבין מה התכניות ליום העצמאות - אקצר ואומר שאז החלטנו לא לשלוח את הילד לגן עד אחרי יום העצמאות. זה היה השלב בו הבנתי שאין ממש סיכוי למערכת יחסים חיובית שלי עם המערכת כפי שהיא היום. שהפער העצום בין הערכים שאני מאמינה שילד צריך להתחנך לאורם ובין אלה שהמערכת מקדשת גדול מדי, ולא נכון לשום ילד להתמודד עם הדיסוננס הזה בגיל צעיר כל כך. עדיין לא חשבתי על חינוך ביתי, דווקא חשבתי שהתשובה תהיה בית ספר הומניסטי. אז נרשמתי ללימודי חינוך והתחלתי לארגן עמותת הורים על מנת להקים גן ובית ספר צומח ברוח הומניסטית בגבעתיים. היוזמה הזו לא צלחה בסופו של דבר למרות הניסיונות.

בנקודה ההיא התחלתי לחשוב. הבכור כבר היה בן ארבע ולא ידעתי מה אני רוצה, אבל ידעתי מה לא נראה לי. שם היתה ההתחלה - ההכרה בפער בין מה שאני חושבת שהילד שלי צריך מבחינה של כישורים, חינוך, ערכים ולמידה ובין מה שמציעה המערכת. לבחור במערכת ולקוות לטוב נראה לי לא נכון. סיפרו לי על קבוצת אימהות לילדים קצת יותר גדולים שנפגשות באופן קבוע, ושם פתאום נזרקו לחלל האוויר שתי מילים מאוד מסקרנות: חינוך ביתי.

*מוזמנים לשלוח שאלות ונושאים לדיון למייל [LegadelBabait@gmail.com](mailto:LegadelBabait@gmail.com)*

לחצו על הפעמון לעדכונים בנושא:
------------------------------

* [גן ילדים](/ty-tag/kindergarten-0000017f-da56-d42c-afff-dff67d6c0000)
* [חנוכה](/ty-tag/hanukkah-0000017f-da2a-d938-a17f-fe2a3bc60000)
* [הורות](/ty-tag/parenthood-0000017f-da26-d938-a17f-fe2ebef50000)