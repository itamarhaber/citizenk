---
date: 2019-08-27 08:28:00+03:00
description: ???
source: https://www.haaretz.co.il/blogs/karenhaber/2019-08-27/ty-article/0000017f-f8bb-d460-afff-fbffacb00000
tags: דעות
title: 12 עצות לערבים ואחת ליהודי המצוי
---

הצהרתו של יו"ר הרשימה המשותפת, איימן עודה, על [נכונותו להצטרף לממשלת מרכז-שמאל](/news/elections/2019-08-22/ty-article/0000017f-f7d6-d47e-a37f-fffeeabe0000) אולי תפסה את [הנהגת מפלגתו לא מוכנה](/news/elections/2019-08-22/ty-article/.premium/0000017f-e31f-d804-ad7f-f3ff6f970000), אבל בעיקר חשפה את מבושיה הגזעניים של הפוליטיקה הישראלית ששום עלה תאנה אינו מסתיר. לעודה יש בעיה - הוא ערבי, וזו לא שעה טובה להיות ערבי בישראל. לא שניתן להקיש מזה שיש או היתה שעה טובה להיות ערבי בישראל, זה אינו המצב. 

כחול-לבן קפצה כנשוך נחש למשמע הצעתו של עודה ולאחר מכן [ניסתה קצת לתקן את הרושם](/news/elections/2019-08-23/ty-article/.premium/0000017f-e280-df7c-a5ff-e2fa6bd50000). התגובות ימינה ממנה היו כבר בגדר עוד הוכחה מיני רבות לתחושת האדנות הישראלית כלפי הערבים. הציבור הערבי, שמהווה כחמישית מאוכלוסיית המדינה, נדרש לשרת ולשתוק. כי ככה זה אצלנו בישראל, דמוקרטיה זה סבבה כשהיא ליהודים. והערבים? שיודו לאללה שהביא להם את היהודים. 

אז כשירות לציבור בכלל והערבי בפרט, הנה כמה כללי התנהגות שחשוב שיופנמו: 

1. אם אתה ערבי - יותר טוב שתשתוק כי הערבית שלך לא באה בטוב באוזן. בכל זאת, היא כבר אינה שפה רשמית, רק "מיוחדת", ולכן שמור אותה לאירועים מיוחדים. נניח בבית שלך. 

2. אם אתה ערבי - קח בחשבון שסבבה שתשתלב: תהיה רופא, רוקח, עורך דין, בנאי, גנן, מתדלק, מוכר, מנקה. אפילו הייטק הולך. אבל, בחייאת, תזכור מי כאן האדון. אתה כאן בחסד ולא בזכות. 

3. אם אתה ערבי - תעריך את הדמוקרטיה על זה שאתה יכולים לבחור את מנהיגיך. אבל אם מנהיגיך לא מקובלים עלינו, אל תהיה כפוי טובה - תעריך את הכנות וקבל אותה כביקורת בונה. אנחנו יודעים מה טוב בשבילך. 

4. אם אתה ערבי - וחשבת שהמשמעות של להיות ח"כ היא שאתה מכיר במדינת ישראל כמדינת הלאום של העם היהודי, כי נשבעת לה אמונים, אז תחשוב שוב כי זה לא תופס על ערבים. 

5. אם אתה ערבי - ומצאת את עצמך עוצר רגע ושואל "למה?", חבל שאתה לא מנצל את הזמן לדברים פרודוקטיביים יותר, כמו למשל לאהוב את המדינה. כן, לאהוב אותה. אם היית נולד בכל אחת ממדינות ערב היה לך יותר רע. בזמנך הפנוי תעבוד קצת על להעריך במקום לעורר מהומה. 

6. אם אתה ערבי - חשוב שתקפיד לא להזדהות עם אחיך הפלסטינים מחוץ למדינת ישראל. רק ליהודים מותרת אינטראקציה עם אחיהם מחוץ לישראל. 

7. אם אתה ערבי - ואין לך שום דבר להזדהות איתו: לא דגל, לא סמל, לא המנון - זה בסדר. גם אנחנו לא מסתדרים עם עצם קיומך ואתה לא רואה אותנו מנופפים בזה כל הזמן, נכון? 

8. אם אתה ערבי - אין סיבה שנכיר בכאב הלאומי שלך. זו מדינה יהודית. בקושי יש לנו מקום לכאבים שלנו (ולנו היתה שואה שלא היתה לאף אחד אחר), אז אנא היכנס לפרופורציות. 

9. אם את ערבי - יש מצב שיאסרו עליך כניסה לפארקים או לבריכות. אבל, בן דודנו היקר, קח את זה בטוב. פשוט ליהודים יותר נעים שמי שדופק להם כסא בראש בפארק מים צפוף הוא גם יהודי. זה עוד אחד מהרגעים היהודיים הטהורים שלנו. 

10. אם אתה ערבי שרוצה לגור בישוב יהודי - נסחפת. לך לשתות מים ושכח מזה. מותר לנו לבקש מקומות נקיים ממך. בכל זאת, כמה ערבים אפשר להכיל במרחב שלנו? זה צורם בעין ולא מאפשר לנו לרחוץ בבריכה או בטוהר הגזע או משהו כזה. 

11. אם אתה ערבי וחוק הלאום מעליב אותך - זה בגלל שאתה ערבי וכנראה שלא הפנמת את כל מה שנכתב פה. קרא שוב ובדוק עם עצמך אם אתה עדיין נעלב. אם כן? חפש תשובה לשאלה למה קשה לך לפרגן לנו מדינה רק שלנו. לא סבלנו מספיק? 

12. אם אתה ערבי - אולי בכלל שווה לך לארוז את הפקלאות ולזוז. מה בעצם משאיר אותך כאן? אתה לא רואה אותנו מבקשים ממך להישאר, נכון? 

13. ואם אתה יהודי וקראת עד הנה - לך מיד לעשות עוד ילדים. שר החינוך בונה עליהם לטיולים ביהודה ושומרון. 

תחי ישראל! מדינת הלאום של העם היהודי! המדינה הדמוקרטית ה-י-ח-י-ד-ה במזרח התיכון!