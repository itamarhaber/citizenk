---
date: 2016-07-28 13:37:00+03:00
description: ???
source: https://www.haaretz.co.il/blogs/karenhaber/2016-07-28/ty-article/0000017f-f8bf-d318-afff-fbff455a0000
tags: דעות
title: השכול בשירות המציאות האלטרנטיבית
---

שמעתי את ראש הממשלה ב[טקס האזכרה לחללי צוק איתן](/news/politics/2016-07-26/ty-article/0000017f-eff3-dc28-a17f-fff74d790000) השבוע, שבו הוכיח שוב ממה עשויים כוחותיו הרטוריים – שכול ופאתוס. הנאום נועד לכנס את השבט סביב המדורה – השכול, הקורבן האוליטימטיבי, "במותם ציוו לנו את החיים" – כל החומרים שמהם סלולה הדרך אל הקלפי. אבל כל הפאתוס שגייס בנימין נתניהו לא יכול להסתיר את מאמציו לשכתב את ההיסטוריה, את ההבדל העצום בין האופן שבו נתניהו רוצה שהמבצע האומלל הזה ייזכר ובין המציאות. 

נתניהו רוצה שנזכור את מה שנוח לו. הוא לא המציא את שכתוב ההיסטוריה לטובת אג'נדה, עשו את זה רבים לפניו, אבל אסור שזה יעבור בשקט. נתניהו מציג את צוק איתן כאין ברירה הכרחי, שנכפה על ישראל ש"פניה לשלום". זה רק חלק מקמפיין מתוזמר שנועד להאיר את ישראל באור מחמיא ולהציג באור דמוני את הפלסטינים, המכונים "אויבינו" בז'רגון של נתניהו, שהרי לא רק שאינם פרטנר, הם חלק ממזימה איסלאמית רדיקלית ששוטפת את העולם. 

**"צוק איתן הוא אחד מאותם צמתים, שבהם עם חפץ חיים נאלץ לאחוז בחרב המגן – וּלהיאבק על עצם הקיום".** 

כל המצאת המלחמה הזו היתה ספין ישראלי, פרפראזה על "לכשכש בכלב". מכאן אין להסיק שחמאס לא עשה דבר, ודאי שעשה, אבל זה לא קרה ללא בחישה ישראלית שהובילה ליצירת מצב שמצריך עימות צבאי. בכל מה שקשור לפרוץ המבצע מעשי הצד הישראלי נותרו עלומים ומוחרשים, משל היה היד הנעלמה, בעוד טביעות אצבעותיו ניכרות בכל מקום. התגלגלותו ה"בלתי נמנעת" של צוק איתן התחילה עם ההחלטה הישראלית מ-2 ביוני 2014 לא לקיים מו"מ עם ממשלת האחדות פת"ח-חמאס הפלסטינית. 

ב-12 ביוני [נחטפו ונרצחו אייל יפרח, נפתלי פרנקל וגיל-עד שער](/news/politics/2014-06-13/ty-article/0000017f-db19-db22-a17f-ffb9752d0000) וצה"ל החל במעצרים נרחבים של אנשי חמאס. מהרצועה נורו רקטות והופעל מטען צד נגד כוח צה"ל, ישראל הגיבה בחיסולים ממוקדים. ב-16 ביוני פורסם ש[מצרים העבירה לישראל מסר שהחטופים לא הועברו לעזה](http://www.mako.co.il/news-world/arab/Article-b023ac383cf9641004.htm), כחלק מהניסיון למתן את פעולות ישראל ברצועה. בישראל זה עבר מתחת לרדאר ופוליטיקאים התחילו לדבר על מלחמה "בלתי נמנעת" בעזה. אבל היא לא היתה בלתי נמנעת. 

 עברו לתצוגת גלריהשלושת הנערים החטופים, נפתלי פרנקל , גיל עד שער ואייל יפרחצילום: רויטרסעד 21 ביוני עצר צה"ל 250 אנשי חמאס, כולל משוחררי עסקת שליט, והפעיל תוכניות מגירה שלא היו קשורות בהכרח למבצע "שובו בנים" (המבצע לאיתור הנערים), כולל ענישה קולקטיבית. מהרצועה נורו 20 רקטות לעבר ישראל – הסלמה משמעותית בהשוואה למאי, שהיה חודש שקט יחסית (ארבע רקטות ושלוש פצצות מרגמה). ההסלמה לא היתה מנותקת מפעולות ישראל. בישראל מבצע ברצועה כבר היה שאלה של זמן, צורך חדש, שצץ יש מאין. 

ב-1 ביולי 2014 [התגלו גופות הנערים](/news/politics/2014-07-01/ty-article/0000017f-e4fe-df5f-a17f-fffe55530000). ישראל הגיבה על [ירי 15 רקטות מהרצועה](/news/politics/2014-07-01/ty-article/0000017f-e4aa-d568-ad7f-f7ebc1f20000) בשעות הלילה בתקיפה של עשרות מטרות חמאס. כל גופי הביטחון ייחסו את הירי לג'יהאד האיסלמי. ביהודה ושומרון הוקמו מאחזים לזכר הנרצחים. ב-2 ביולי [נחטף ונרצח מוחמד אבו חדיר](/news/politics/2014-07-05/ty-article/0000017f-e699-df2c-a1ff-fed908470000). הרצח גרר מהומות במזרח ירושלים. אביגדור ליברמן קרא למלחמה בעזה ופירק את האיחוד של ישראל ביתנו עם הליכוד. הקבינט החליט לצאת למבצע וצוק איתן התחיל ב-8 ביולי ב[תקיפה אווירית נרחבת](/news/politics/2014-07-08/ty-article/0000017f-e7ac-d97e-a37f-f7edb0fa0000), שכללה גם פגיעה באזרחים. שורה תחתונה: לא שעת מבחן, לא "בלתי נמנעת". 

**"לוחמינו התייצבו בקו האש כדי להרחיק מעלינו את סכנת הטילים, סכנת מנהרות הטרור ואיומים אחרים מהיבשה, הים והאוויר".** 

 עברו לתצוגת גלריהחיל האוויר תוקף ברצועת עזה, במבצע צוק איתןצילום: אי־פייפה שנתניהו קושר מטרות למבצע בדיעבד, כי לצוק איתן יצאה ישראל ללא שום הגדרת מטרות. ניסוח מטרות המבצע נעשה בדיעבד, ובצורה מתגלגלת: בהתחלה פעילות מוגברת בעזה על רקע חטיפת הנערים, אחר כך הסלמה של הירי מהרצועה, שדרשה הסלמה ישראלית אבל בלי להתייחס לחלקה של ישראל בהסלמה, ובסוף המנהרות מעזה שנראה שבעיקר תפסו את הקבינט עם המכנסיים למטה. איום המנהרות הפך למטרה רק אחרי שהמבצע כבר היה בעיצומו. איזו מדינה יוצאת למלחמה ללא יעדים? מדינה שאחר כך תקרא למלחמה המחושבת הזאת "מלחמת אין ברירה". 

עוד באוגוסט, חודש לתוך המבצע, נראה שהיעדים לא היו ברורים גם לחברי הממשלה. בפתח ישיבת הממשלה ביום ראשון, 10 באוגוסט 2014, אמר ראש הממשלה: "מבצע צוק איתן נמשך. לא הכרזנו על סיומו בשום שלב והוא יימשך עד השגת ייעודו – זה ייקח זמן". יעדים? הערכת זמנים? יוק. 

שר הביטחון אז, משה יעלון, אמר באותה ישיבה: "לא נתפשר אלא על הפסקת ירי וטרור באופן מוחלט ונמשיך עד שזה יושג. לא נסיים את המבצע ללא השבת השקט והביטחון". אלא ששר החוץ ליברמן התבטא לפני הישיבה: "מה שנשאר זה להכריע את חמאס, לנקות את השטח ולצאת כמה שיותר מהר". 

 עברו לתצוגת גלריהצה"ל מבצע צוק איתןצילום: אי־אף־פימבולבלים אם זה השקט בדרום או מיטוט החמאס? אולי שר התקשורת, גלעד ארדן, יסייע: "צה"ל ממשיך להשיג יעדים, להגיב ולתקוף ברצועה. אם תהיה הזדמנות לפגוע בראשי חמאס, כולל הדרג המדיני, גם הם יחוסלו. אנחנו מגיעים לנקודה שבה נצטרך לקבל הכרעה – גם אם זה אומר לכבוש את הרצועה ולמוטט את חמאס. לא נהיה מוכנים לסבול את הירי לאורך זמן, גם לא זמן קצר". 

אם כבר חשבתם שיש לנו זוכה, בא השר לעניינים אסטרטגיים, יובל שטייניץ, והוסיף יעד משלו: "ישראל לא תוכל להשלים עם מדינה פלסטינית חמושה, ולכן פירוז עזה הוא לא רק תנאי לשקט, לביטחון ולהסרת המגבלות או מה שהם מכנים 'המצור', הוא גם תנאי הכרחי לכל התקדמות עתידית בתהליך השלום הישראלי-פלסטיני". 

מבולבלים? זה לא יבלבל את נתניהו, גם לא שנתיים אחרי. ככל הנראה זה היה "מבצע אין ברירה", כי לא היתה ברירה אלא להילחם כדי שלא יראו שאין לממשלה שום תוכנית מגירה אחרת במישור המדיני. 

 עברו לתצוגת גלריהנתניהו, יעלון וגנץ במהלך מבצע צוק איתן, 2014צילום: מיכל פתאל**"מבצע צוק איתן היה מבחן לחוסנה של החברה הישראלית, לכושר העמידה שלה, לאמונתה בצדקת דרכה. עמדנו היטב במבחן זה".** 

בקריאה מדוקדקת, הנאום של נתניהו מעלה חשש. לו ניקח את מה שאמר על החמאס, עולה שהאיום הקיומי על ישראל היום הוא החמאס. אין בר דעת שלא מבין שהחמאס אינו איום קיומי, הוא מכשול? קרוב לוודאי. הוא מסוכן? אין ספק. אבל איום קיומי על ישראל הוא לא. ואם מה שנתניהו עשה בשבע השנים האחרונות זה להפוך את החמאס למשהו שיכול למוטט את ישראל, הגיע הזמן להחליף את האיש שהביא אותנו לזה. עם כל ה"כתרים" שקשר נתניהו לחמאס – מ"ארגון טרור אכזרי שתקף אותנו ללא התגרות", דרך "מאבק על עצם קיומנו", "סכנה", "איומים מהים, היבשה והאוויר", "מבחן לחוסן החברה" ועד ל"ניסיון לבודד אותנו מבחינה מדינית" – אפילו החמאס לא ידע שהוא כזה. 

**"צוק איתן הוכיח את מה שכולנו יודעים – שצה"ל הוא מהצבאות המוסריים בעולם. השמירה על טוהר הנשק היא עקרון-יסוד בפעולותיו".** 

מספרים: 1,483 הרוגים חפים מפשע, כ-850 הרוגים אנשי חמאס. 

צוק איתן היה ספין, מבצע שניתן היה להימנע ממנו ושישראל הזינה בכישרון רב. מה שברור הוא ששוב מוטלים המתים שורה ארוכה ונראה שאליבא דנתניהו, אם הם כבר בלאו הכי מוטלים, אין שום סיבה לא להפיק מהם הון פוליטי. ציניות של שכול במיטבה. הנאום הזה של נתניהו ממצה את כל מה שהוא רוצה שתשכחו. 

בחוסר אחריות ומתוך ידיעה שזה מצליח בקלפי, נתניהו מנתב את הזיכרון הלאומי כדי שייתפס כמושיעה של ישראל. אלא שנתניהו הינדס את המלחמה למען דעת הקהל ואת זיכרון הנופלים הוא מגייס כי זה ערך מוסף שחבל לבזבז. דרך דמעת השכול קשה יותר לראות את ערבול המציאות שהוא מייצר.