---
date: 2022-06-23 10:20:00+03:00
description: ???
source: https://www.haaretz.co.il/blogs/karenhaber/2022-06-23/ty-article/00000181-8f52-d566-abe3-bfdbeaf40000
tags: דעות
title: מי רוצה להיות הילד ב"בגדי המלך החדשים"?
---

בוקר טוב לכל ה"ישראלים שלא מתעוררים כל בוקר עם מחשבות על הכיבוש, אבל השבוע הוא העיר אותם כשהפיל את ממשלת 'השינוי'". ההפתעה היחידה היתה שגם מרצ כיסתה עיניה במטפחת הציונית מפני הכיבוש. תומכי הממשלה יכולים להגיד שקואליציית השעטנז הצילה, לפחות לתקופת מה, את ישראל מידי בנימין נתניהו, אבל למציאות יש את הדרך שלה להוכיח שיש על ישראל עוד איומים ואין בכוונתם להיעלם גם אם מודעות הציבור אליהם נמוכה.

אין חולק ששרלטנותו של נתניהו וחיבתו לשחיתות פגעו ביסודות ניהול המדינה והביאו עליה פופוליזם ופוליטיקת זהויות משסה, אבל נתניהו הוא רק תסמין לזרמים עכורים עליהם מנווטת מדינת ישראל. ככל בני האדם, גם נתניהו אינו בן אלמוות. ישראל קמה לפניו ותמשיך אחריו. מול מחנה שהפך את נתניהו לחשוב יותר מישראל, צריך להתייצב מחנה שמחזיר את ישראל למרכז ולא מחנה שעומד בצילו של נתניהו ושבוי בפחדים ממנו. 

נתניהו מטיל צל עצום שמונע מהפוליטיקאים ומהציבור בישראל לבחון נכוחה את האתגרים. מול המצב הכלכלי, יוקר המחיה, גסיסתה של מערכת החינוך, פגיעותה של מערכת הבריאות, משבר האקלים, הכיבוש וחוסר השוויון האזרחי בתוך הקו הירוק, אזרחי ישראל צריכים הרבה יותר מ"רק נתניהו" או "רק לא נתניהו". הבחירות הקרובות צריכות להפחיד את אזרחי ישראל לא משום שהן מסמנות את חזרתו של נתניהו לשלטון (התסריט שהוא יצליח להשיג רוב ולהרכיב ממשלה נראה כרגע דמיוני), אלא משום שהפוליטיקאים הישראלים, אלה האמונים על איכות חיינו, לא עוסקים באמת באתגרים שמולם אנו ניצבים.

בתוך מערכת הבחירות שהחלה עכשיו, אף אחד לא יטרח לדבר על מציאות ואמת. אזרחי ישראל ישמעו על הצלחות שהמפלגות השונות זוקפות לעצמן והפחדות מפני "האחר". לא מעט שיסוי ושנאה יינשאו באוויר. אבל כל אלה מסך עשן. אין אזרח שלא יודע את זה, הבעיה היא שהמפלגות שכחו. שום דבר לא ישתנה בפוליטיקה הישראלית וגם לא בתוצאות הבחירות כל עוד זה המגרש הפוליטי שלנו. אפשר להגיד שאין דבר כזה פלסטינים ואין כיבוש, אך זה לא ישנה את המציאות שהשטחים אינם בריבונות ישראל ושפשעים נגד אוכלוסייה אזרחית ושלילת זכויות אדם הם ההווה של הפלסטינים שגרים שם. אפשר לדבר על שותפות תקדימית יהודית-ערבית, זה לא ישנה את העובדה שחוק הלאום מפלה הלכה למעשה בין יהודים ולא יהודים ברמה האזרחית ואי שוויון אזרחי אינו מאפיין דמוקרטי מכל סוג שהוא.

יש מחנה פוליטי שלם שרוצה שיתוף פעולה ומבין שארגז החול של נתניהו הוא רק פסיק ביחס לאתגרים של ישראל. הטרגדיה היא שאין פוליטיקאים אמיצים שיובילו את המחנה הזה. הבחירות המתחדשות עלינו תופסות את ישראל בלי מפלגה סוציאל-דמוקרטית משותפת, למרות שזהו צו השעה כבר תקופה ארוכה. מפלגה כזו, ערבית-יהודית, יכולה להפיח תקווה ולהוות תשובה אמיתית. בגידתה של מרצ בערכים הדמוקרטיים מותירה לא מעט בוחרים בשמאל היהודי ללא קול פוליטי. בחברה הערבית רוצים שיתוף פעולה, אבל לא את זה שהציע מנסור עבאס. יו"ר רע"ם מוכן לקבל חוסר שוויון כל עוד יש אפשרות להשגת משאבים לפיתוח, ומרבית הערבים רוצים משאבים מתוך תודעה של שוויון. 

אזרחי ישראל צריכים לשמוע שהעולם שהתרגלנו לחיות בו אינו זה שמחכה לנו. שמשבר האקלים והתרחשויות גיאו-פוליטיות כמו המלחמה באוקראינה מגבירים את הסיכונים האורבים לביטחון התזונתי של האזרחים, שיוקר המחיה עתיד לעלות, שישראל אינה ערוכה מבחינת תשתיות לגידול האוכלוסייה, שמושקעים משאבים בסדר עדיפויות עקום שאינו תורם בטווח הקצר או בטווח הארוך. אין שום מפלגה שמוכנה לתפקיד הילד במחזה "בגדי המלך החדשים" שהוא חיינו - וזו ההפקרות האמיתית.

לחצו על הפעמון לעדכונים בנושא:
------------------------------

* [בחירות](/ty-tag/0000017f-da29-d718-a5ff-faade7a90000)