---
date: 2022-05-04 14:26:00+03:00
description: ???
source: https://www.haaretz.co.il/food/cookingwithkids/2022-05-04/ty-article/00000180-9e4d-d9e1-a9c0-bf5ddf2d0000
tags: בישול
title: צ'אטני סלק לעל האש בעצמאות ולא רק
---

בחומוסייה האהובה והשכונתית שלנו יש מנת חומוס שיש בה צ'אטני סלק וזה טעים להפליא. לא היה לי נעים לבקש מתכון, אז לאט לאט הגעתי לטעם ולמרקם שהמשפחה אוהבת. מאז הוא הפך לתוספת מוצלחת לכל סנדוויץ' (הוא עובד נפלא עם גבינות) ולמנה הכרחית בכל פעם שמשהו עולה על הגריל. לקראת יום העצמאות, נראה לי שזה מתכון מצוין לשתף. מעט עבודה, טעם נפלא וכמובן בסיס לשינויים לפי הטעם. אפשר להוסיף עלי קארי ויש שיוסיפו שקדים או בוטנים (לא קלויים), אבל לדעתי זה לגמרי מצוין ממש כמו במתכון הזה.

**צ'אטני סלק**

**מה?**

2 סלקים בינוניים-גדולים

1 בצל לבן בינוני

שמן צמחי לטיגון (בוטנים או כל שמן אחר)

קובית שורש ג'ינג'ר בגודל של 2.5X2.5 ס"מ

4-6 שיני שום גדולות

1 כף סוכר

¼ כפית מלח ופלפל שחור לפי הטעם

¼ כוס (60 מ"ל) חומץ תפוחים מסונן

½ כוס מים (ייתכן שיידרשו עוד קצת)

צרור עשבי תיבול קשור בחוט (פטרוזיליה וכוסברה זה שילוב מנצח)

1 כפית זרעי כוסברה

½ כפית כמון

½ כפית צ'ילי מיובש

1 כף (15 מ"ל) שמן שומשום

 עברו לתצוגת גלריהצ'אטני סלק צילום: קרן הבר**איך?**

קוצצים את הבצל לקוביות קטנות.

קוטמים את קצה הסלקים, מקלפים וחותכים לקוביות קטנות.

מחממים מעט שמן על מחבת רחבה ומוסיפים את הבצל. מטגנים על אש נמוכה עד שהוא נעשה שקוף ומוסיפים את הסלק. מערבבים ומטגנים יחד על אש נמוכה כ-5 דקות.

מקלפים את קוביית שורש הג'ינג'ר ומגררים על פומפייה עדינה.

את שיני השום מקלפים וכותשים.

מוסיפים את הג'ינג'ר המגורר ושיני השום הכתושות לסלק ולבצל ומטגנים כחמש דקות.

בוזקים את הסוכר, המלח והפלפל השחור ומערבבים.

מוסיפים את החומץ והמים, מערבבים ומביאים לרתיחה. מוסיפים את צרור עשבי התיבול, מנמיכים את האש ומכסים. מבשלים כחצי שעה.

בינתיים כותשים מעט את זרעי הכוסברה במכתש ועלי, מוסיפים את הכמון והצ'ילי.

מורידים את המחבת מהאש, מוציאים את צרור עשבי התיבול (אפשר להשאיר למי שאוהב), מוסיפים את התבלינים ואת שמן השומשום ומערבבים.

מכניסים הכל לבלנדר, טוחנים היטב והצ'אטני מוכן – אפשר להגיש או להכניס למקרר.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)