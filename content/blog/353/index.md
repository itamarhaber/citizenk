---
date: 2019-07-25 09:09:00+03:00
description: ???
source: https://www.haaretz.co.il/food/cookingwithkids/2019-07-25/ty-article/0000017f-f8ec-d460-afff-fbee1eec0000
tags: בישול
title: 'מנות ראשונות עם סלק: שני מתכונים'
---

גדלתי בבית שטוף סלקאות (על משקל גילנות, נו, אתם יודעים - אפליה על בסיס היותך סלק) וייתכן שזו הסיבה שאני לא עומדת בפניו, אז אני מתיישבת ואוכלת. בביתה של סבתי היקית סלק היה מצרך קבוע, לרוב במתכונת הסלט המבושל (מבשלים, מקלפים, מרסקים, מתבלים, מגישים) כמו כמעט כל ירק אפשרי. ככה זה בבישול היקי, ירקות מבושלים זה הדבר והכלל שתופס פשוט, הוא על משקל "אם לא בכוח, אז יותר בכוח" והוא די פשוט: אם זה לא הולך או-נאטורל, זה ילך עם מיונז.

כבת לדור שלישי לתסביכי סלק החלטתי לא לקחת צד אלא לייצר ענף חדש, שאוהב סלק ומוכן להתנסות. סלק הוא שורש של חורף אבל הוא בעצם על המדפים כמעט כל השנה. למרות כל הסוכר, אין לו טעם פירותי (בחיי שניסיתי גם לשחק עם סורבה, זה פחות עובד כקינוח) והצבע הסגלגל שלו נוטה להשתלט וזה לא תמיד יתרון. הוא נפלא לתבשילי חורף, כמו: בורשט, קובה סלק, או קציצות סלק, אבל בעיני הוא טעים כמעט בכל מצב וזו בדיוק הסיבה לא לותר עליו בקיץ. לגמרי אפשר לגרד סלק חי לסלט, להוסיף אותו לטחינה או לפירה תפוחי אדמה. אבל סלק גם עומד בפני עצמו, נניח כמו בשתי המנות הבאות:

**קרפצ'יו סלק (2 מנות)**

כי זו מנה ראשונה נפלאה אפילו בקרב חובבי קרפצ'יו בקר ובערבי קיץ היא ארוחת ערב בפני עצמה ועובדת נפלא לבד וכמובן גם עם לחם קלוי בצד

**מה?**

3 סלק בינוני-קטן

שמן זית (כ-2 כפות או כ-25 מ"ל)

חומץ בלסמי (בערך כף, 15 מ"ל)

גילוחי פרמזן לפי הטעם

50 גרם בייבי מוצרלה

אפשר להוסיף עלי אורוגולה או חסה, לקצוץ פטרוזיליה ונענע ולפזר מעל פלפל שחור

**איך?**

לא יכולתם שלא לשים לב שאין כאן כמויות לבד מהסלק בגלל שזו מנה שנתונה לטעם אישי.

מבשלים את הסלק בקליפתו במים רותחים כחצי שעה. מקררים ומקלפים.

חותכים את הסלקים לפרוסות עגולות ודקיקות, אפשר גם בעזרת מנדולינה ומסדרים אותו בצורת פרח מקצה הצלחת ועד למרכזה.

אם רוצים עלים, מניחים אותם מעל, אצלנו לא כי אלרגיה.

מזלפים שמן זית מעל הסלק ובלי להציף את הצלחת.

חותכים את כדורי המוצרלה לחצי ומפזרים ספורדית על הסלק ומעל העלים

מזליפים חומץ בלסמי כך שהסלק והגבינה ינוקדו בנקודות ופסים שחורים.

בעזרת קולפן מקלפים או מגלחים בעזרת סכין גבינות את הפרמזן לפי הטעם ומפזרים מעל.

מפזרים מעל עלי פטרוזיליה או נענע קצוצים (אצלנו לא) ומגישים.

 עברו לתצוגת גלריהסלק הרווארדצילום: קרן הבר **סלק הרווארד**

לא ברור מאיפה הגיע השם של המנה הקלאסית הזו. מה יש כאן? סלק מבושל בסירופ והתוצאה טעימה ויפהפייה. נפלאה כתוספת לכל מנת בשר, ליד תפוחי אדמה ואפילו טעימה קרה מהמקרר יום אחרי.

**מה?**

3-4 סלקים בינוניים-קטנים

3 כפות (36 גרם) סוכר לבן

1 כפית (2.75 גרם) קורנפלור

2 כפות (30 מ"ל) חומץ תפוחים או חומץ בן יין

2 כפות (30 מ"ל) מיץ תפוזים

1/2 כוס (120 מ"ל) מי בישול של הסלק

אפשר להוסיף פלפל שחור ואם רוצים להיות מושחתים מוסיפים ממש בסוף עוד כ-25 גרם חמאה ללא מלח.

**איך?**

שוטפים את הסלקים היטב ומבשלים במים חמים כ-40 דקות עד שהם מתרככים. מוציאים מהמים החמים ומכניסים למי קר להפסיק את הבישול. שומרים כחצי כוס ממי הבישול בצד.

חותכים את הסלקים לפרוסות עגולות בעובי של כ-3 מ"מ.

בסיר בינוני ויבש מערבבים את הסוכר והקורנפלור ומוסיפים את החומץ, מיץ התפוזים ומי הבישול של הסלק, מדליקים את הלהבה ומביאים לרתיחה תוך ערבוב, מנמיכים את האש ומבשלים עוד כ-3 דקות.

מוסיפים את פרוסות הסלק, ואם רוצים גם פלפל שחור ומביאים שוב לרתיחה. מנמיכים את האש ומבשלים עוד כ- 10 דקות ומדי פעם מערבבים בעדינות.

מורידים מהאש, מוסיפים את החמאה אם רוצים, מערבבים ומגישים.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)