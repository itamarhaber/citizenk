---
date: 2017-07-26 10:17:00+03:00
description: ???
source: https://www.haaretz.co.il/blogs/karenhaber/2017-07-26/ty-article/0000017f-f894-d318-afff-fbf7b13a0000
tags: דעות
title: בנחישות ואחריות? לא בהכרח
---

נתחיל מהעובדה שישראל וירדן טוענות שתיהן שאין קשר בין ההחלטה להסיר את המגנומטרים מהר הבית ובין התקרית הירדנית ועם זאת צירוף המקרים אפשר לראש הממשלה כסות לכסות בה את ערוותו בעניין המגנומטרים. אמנם טענת "לכשכש בכלב" נשמעת קונספירטיבית למהדרין ובכל זאת התקרית בירדן, שבצירוף מקרים נדיר הגיעה בעיתוי מושלם, יצרה את בסיס הפתרון לשתי הבעיות, או כפי שנתניהו ניסה לקרוא לזה "בנחישות ואחריות". 

אלא שבעוד תקרית המאבטח אולי נפתרה "בנחישות ואחריות", פרשת המגנומטרים היא בגדר צרה שפיקח יודע לצאת ממנה אבל חכם לא היה נכנס אליה מלכתחילה. פרשה זו אינה עניין למתחם הר הבית בלבד, עובדתית היא הובילה למותם של שלושה פלסטינים מירי ישראלי, לפיגוע הרצחני בחלמיש, לתסיסה מוסלמית כללית וגם להשלכות של התקרית בירדן.

ההחלטה להציב את המגנומטרים היתה נמהרת, "מר ביטחון" זלזל בהערכות גורמי הביטחון וסנדל את עצמו, הסרתם היתה נתפסת כצעד רופס בעיני הימין וכניצחון טקטי למוסלמים, שתי תוצאות לא נוחות לראש הממשלה. השארת המגנומטרים היתה מבעירה עוד יותר את השטח, התקרית בירדן ייצרה את התנאים להסרת המגנומטרים כחלק משיקול דעת רחב יותר, אלא ששיקול דעת זה בדיוק מה שהיה חסר כאן מלכתחילה.

התקרית בירדן מעוררת הרבה סימני שאלה. זה מתחיל בהחלטה להטיל צו איסור פרסום בראשון בערב שהוסר ביום שני בבוקר ועם זאת פורסם בכל העולם וכמובן שהגיע גם לישראל והציף את הרשתות החברתיות. בעידן בו ידיעות מכל העולם מגיעות לכל מקום, ההחלטה הישראלית שמסתתרת תחת שיקולי ביטחון נתפסת כמנותקת מהמציאות. בהנחה שאנשי השגרירות היו נתונים בסכנה, הרי שבמקום צו איסור פרסום, טוב היתה עושה ממשלת ישראל לו היתה מוציאה הודעה כללית על התקרית ומודיעה כי פרטים נוספים יינתנו בהמשך, במקום זה הוחלט על איפול, אבל בעידן האינטרנט זה איפול מחוסר שיניים ומגוחך.

התמיהה אינה מסתכמת בזה, כל התקרית בירדן היא סיפור על גבול הביזארי. זה מתחיל בעובדה שעד כמה שידוע לי יש נוהל ברור של מערכת הביטחון שבכל מצב בו מעורבים מקומיים ובמיוחד במדינה עוינת לא ימצא איש שגרירות לבד ללא גיבוי של אדם נוסף, בעדיפות לאיש ביטחון. ועם זאת בתקרית בירדן היה המאבטח זיו במצב של נחיתות מספרית של שניים מול אחד.

 עברו לתצוגת גלריהתגובות לפיגוע ירי מתחם הר הבית, תפילת יום שישי 14.7צילום: אוליבייה פיטוסימאבטח, איש ביטחון מיומן כפי שנאמר, הותקף אמנם במברג על ידי נער בן 17 אך נפצע קל ובכל זאת שני אזרחים ירדנים מצאו את מותם מכדורי אקדחו – על פניו זה נשמע לא מידתי ולא סביר. אין מדובר במאבטח לא מיומן, מאבטחי השגרירות מאומנים במצבים שונים בדיוק בשביל זה – להיות מדויקים ולהביא לסיום אירוע בכמה שפחות נזק היקפי. ברור שהמאבטח הרגיש בסכנת חיים ועם זאת נשמע שהירי היה לא מבוקר עבור אדם שעבר הכשרה ונמצא חמוש מול נער תוקף עם מברג. קטונתי מלהבין את עוצמות הפחד במצב כזה, אך הפגיעה ההיקפית שכללה גם את בעל הבית, רופא שככל הנראה בא לסייע, אם כי לא ברור למי, היא בכל זאת נושא שיש לחקור. 

מצוין שישראל נותנת גיבוי מידי למאבטח ועם זאת בהחלט מגיע לירדנים, ולא רק לירדנים, תשובה לגבי מה שקרה שם. יש להניח שאם חלילה המצב היה הפוך ומאבטח ירדני היה פועל באותה צורה, גם ישראל לא הייתה מוכנה להסכין עם השארת המצב ללא תשובה ברורה. הדרישה הירדנית לחקור את האירוע מוצדקת לחלוטין וההחלטה הישראלית לחסות תחת חסינות דיפלומטית אינה בהכרח החלטה מושכלת, בעיקר לאור העובדה ששגרירות ישראל בעמאן פונתה מיושביה והוחזרה לארץ. 

הטיפול הישראלי בכל הסיפור הזה, שאמנם נגמר טוב בסופו של דבר, לוקה בכל קנה מידה והוכיח שמערכת היחסים בין ישראל לירדן במצב עגום, בין היתר גם הודות למדיניות של ראש הממשלה. עובדתית ללא התערבות אמריקאית לא היה מצליח ראש הממשלה לדבר עם מלך ירדן ולהביא לסיום המצב וזה אומר דרשני. לא היתה כאן נחישות וגם לא אחריות, היתה כאן הצלה לא מתוכננת שנוצלה כראוי.

ראש הממשלה עסוק בשליפות ואחר כך בהאדרה עצמית. שני סטטוסים בפייסבוק הוקדשו לתודות של המאבטח זיו ושל השגרירה שלאין לראש הממשלה, בעוד ראש הממשלה מתמוגג מנחת על המחמאות שמורעפות עליו, אולי זה בעיקר כי שופרו הקודם של ראש הממשלה, ישראל היום, שינה קו וכבר לא נותן בימה למחמאות ראש הממשלה וכמה כבר אפשר להקפיץ את ריקלין לעוד ראיון מלוקק?