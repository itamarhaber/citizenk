---
date: 2016-04-08 07:39:00+03:00
description: ???
source: https://www.haaretz.co.il/blogs/karenhaber/2016-04-08/ty-article/0000017f-f8e1-d460-afff-fbe7904a0000
tags: דעות
title: מותר היהודי
---

העובדה שבצלאל "אשתי מאמינה שלידה זה רגע קדוש, רגע טהור, רגע יהודי" סמוטריץ' גזען אינה חדשה. לא חשבתם שמי שהוחזק במעצר על ידי השב"כ מחשש לשלום הציבור ומשום שהוא ושותפיו ארגנו חסימות כבישים ואגרו 700 ליטר דלק כדי לחבל בתשתיות בזמן ההתנתקות, הפך פתאום ממלכתי. הוא מעולם לא נתן לאף אחד סיבה לחשוב שהשתנה. סמוטריץ', מקים "רגבים" תנועה שחרטה על דגלה את גאולת האדמה בישראל, הוא הסמוטריץ' שחתם על עצומה מ-2011 נגד העסקת פלסטיני בהסעת תלמידים בגוש עציון, הוא אותו סמוטריץ' שפלש לשטח הסגור בשא-נור ואין להתפלא שאשתו הלא גזענית לא אוהבת חפלות וחוששת ממילדת ערביה בשל בעלותה על רחם פוטנציאלי לתינוקות טרוריסטים. זה לא חדש.

סמוטריץ' מייצר המון רעש, הוא דור ה- 2.0 הלא מתנצל של בנט, ובעיקר נכס אלקטוראלי. הפרזנטור האולטימטיבי של קהל היעד של הבית היהודי, הוא זה שדואג להראות לציבור מבית שהכל בטיפול, ומצד השני הוא הרוח הגבית במפרשיו של בנט בשיוט לעבר המרכז-ימין הפוליטי, כי בעצם היותו בנט נתפס כ"מתון", בהינתן שקיצוניות היא דבר יחסי.

השר נפתלי "אם יורו לי לפנות יהודים אסרב" בנט אינו מתון, דעותיו של סמוטריץ' מקובלות עליו, בדיוק כמו הדעות של השרה איילת "פגיעה בפלסטינים היא מובנת" שקד, או השר אורי "אם להעביר מידע על תנועת צה"ל זה ריגול, אז אני מרגל" אריאל, או סגן השר אלי "ידיד אמת" בן דהן, או ח"כ מוטי "אדריכל בג"צ" יוגב. לא משנה כמה מילים בנט יאמר בנושא, היעדר טיפול בדעות כאלה הנשמעות מספסלי סיעתו כמוהן כהסכמה. אכן, "חביב אדם שנעשה בצלם", אך האמירות האלה, חשובות ככל שיהיו אינן מספיקות.

היהדות מספקת מקורות להבחנה בין העם הנבחר ושאר העמים, זו הפרשנות שעושה את ההבדל והיא חשובה. ההתפלמסות בסוגיה הזו רבה בעיקר בסוגיית הפשט והדרש, אבל מה שברור הוא שסמוטריץ' נמנה על מביני הפשט. במקורות רבים מצוינים גויים כבהמות, כמו שהסביר הרב שלמה אבינר: "אם גזענות פירושה שאנו שונים ועליונים מעמים אחרים, ומתוך כך מביאים ברכה לעמים אחרים – אזי, מודים אנו ששונים אנו מכל עם, לא מצד צבע העור, אלא מצד הטבע הנשמתי שלנו, והתורה היא תיאור התוכן הפנימי שלנו".והנה שוב עומד סמוטריץ' בראש מצעד הבהמות, אלא שעל עמידתו זו לא יתנצל. דרכו מובילה בסופו של דבר אל ממלכת יהודה, אל מדינה יהודית ולא בהכרח דמוקרטית. כרגע אינטרסים אלה משתלבים עם הימין, אך למעשה לבד מנושא שטחים אין להם דבר במשותף והחיבור המתהדק בשנים האחרונות מעלה את ישראל על הפסים המובילים לתיאוקרטיה.

פרשנות הפשט היא אחת ממכלול הסיבות שהעניקו גושפנקא לעלילות דם לאורך השנים. לדוגמא ב- 2.4.1911 גופתו של אנדריי יושיצ'ינסקי, נער נוצרי בן 12, נמצאה בסמוך לקייב, אוקראינה. החקירה הובילה לאישום נגד היהודי מנחם מנדל בייליס בטענה כי דמו של הנער היה חיוני לאפיית מצות. התביעה במשפט ניסתה להוכיח כי רצח גויים הוא חלק מפולחן דתי יהודי. בין היתר נטען בבית המשפט כי על פי היהדות, גויים אינם נחשבים בני אדם ולכן מותר להרגם, סימוכין לכך נמצאו למשל בטקסט של רבי שמעון בר יוחאי: "אתם קרויים אדם ואין אומות העולם קרויים אדם". הרב מאיר שפירא רב הקהילה בלובלין פנה לרב מזא"ה, רב קהילת מוסקבה, והסביר איך מתוך משפט אחר בגמרא "כל ישראל ערבים זה לזה" ניתן להפריך את הטענה שהתלמוד מסית להריגת נוצרים. כיוון שכאשר יהודי אחד סובל, סובלים איתו כל היהודים ומנסים להצילו ואילו הגויים אינם כאלה. מכאן שהכוונה ב"אתם קרויים אדם" הוא שכל ישראל כאדם יחיד ואילו הגויים הם אנשים, בלשון רבים.

פרשנותו של הרב מאיר שפירא אינה היחידה, עוד רבות מנסות לבאר ברוח יהודית אוהבת אדם את המשפטים המבדילים הללו, שאינם פשוטים כלל וכלל. אלא שפרשנות הפשט היא אחת - מותר היהודי מן הבהמה, סליחה התכוונתי גוי. אין צורך להרחיק הרבה, די בשימוש הנפוץ בצמד המילים "העם הנבחר" או "עם סגולה", כדי להבין את ההבחנה והקריטריונים המשתמעים ממנה. ההנחת היסוד הזו משולה ל"צה"ל הוא הצבא המוסרי ביותר בעולם", אין הוכחת חובה. כך, יהודי משמעו עליון על כל הבריות, בין אם אלה נעשו בצלם ובין כבהמות משולים הם. כך ניתן לדרוש הפרדה בין יולדות או להסביר שאירוע לא נגמר עד שהמחבל לא מת כי כל פעולה יהודית היא מוסרית מעצם היותה יהודית.

הדעות של סמוטריץ' מותרות, כמוהן גם הבעתן, כמשתמע מהמושג דמוקרטיה, השאלה היא מה מידת הלגיטימיות הציבורית שהן מקבלות. מופע הגזענות האחרון של סמוטריץ' דורש כל גינוי ואף נקיטת פעולה. אלא שכל עוד הבית היהודי, ראש הממשלה ויו"ר ראש הכנסת עוברים לסדר היום אחרי מופע כזה, המסר לציבור ברור: "סמוטריץ' צודק". אם תקשיבו היטב תשמעו את פרופ' לייבוביץ' ז"ל מתהפך בקברו.