---
date: 2016-08-09 11:00:00+03:00
description: ???
source: https://www.haaretz.co.il/food/cookingwithkids/2016-08-09/ty-article/0000017f-f8e0-d318-afff-fbe3b88a0000
tags: בישול
title: טארט לימון חלומי
---

הבנזוג הוא לא מחובבי העוגות. לכן חיבתו [לעוגות קינמון](/food/cookingwithkids/2016-07-05/ty-article/0000017f-f8d1-d47e-a37f-f9fd453f0000) זיכתה אותו בעוגת קינמון ליומולדת באופן מסורתי. עם כל כמה שמסורת היא דבר יפה, לשבור את המסורת זה לא בהכרח רע, להפך. לכן התכנסנו המרכזית ואני במטבח להכנת טארט לימון, עוגה נוספת ברשימה המוגבלת של האיש והאב. ההחלטה האקזקוטיבית הובילה מחאת צאצאים זכרים, שלא מבינים מה טוב בשבילם, ולכן הוכן גם טארטלט [שוקולד](/food/cookingwithkids/2016-05-23/ty-article/0000017f-f89c-ddde-abff-fcfdf3c10000). מה שמביא אותנו לשני מתכונים במחיר אחד. 

אז איך הכל התחיל? ובכן, לפני כ-44 שנים נולד אבא שלנו. סליחה, התכוונו שההיסטוריה של הפאי / טארט וחבריהם מגלה שב-1303 הוזכרה המילה בפעם הראשונה וב-1362 כבר היתה בשימוש ונהנתה מפופולריות. הרעיון של בצק ממולא, לרוב סגור (פאי), היה ידוע הרבה לפני כן, גם אם לא קראו לו כך. בצק ממולא בבשר היה מקובל עוד ברומא העתיקה, אבל הפאי, פחות או יותר בצורתו הנוכחית, לפחות לפי מתכונים שנשמרו, הוא מימי הביניים. ייתכן שהבצק המכסה באותה תקופה לא נועד לאכילה, אלא רק לשמירה על המאפה. ידוע שהמתיישבים האירופים בארץ שהפכה לארצות הברית הכינו פאי (כן, תפוחים) פשוט משום שהבצק היה זול ומשביע ואפשר שימוש ממושך ויעיל בחומרי הגלם. 

בעצם, מאפים מתוקים התפשטו באירופה בעקבות מסעות הצלב. הצלבנים הביאו עמם מהמזרח התיכון מאפים מתוקים, כמו [בקלאווה](/food/dining/2015-06-17/ty-article/.premium/0000017f-f7c9-d318-afff-f7eb5eb00000) למיניה, שהתקבלו בחום באירופה והביאו להתפתחויות דרמטיות בתחום הקינוחים בעיקר עם הרחבת השימוש בחומרי גלם. הבריטים אוהבים לקחת לעצמם את הקרדיט על טארט הלימון. די בצדק. בכל מקרה, הם בהחלט זכאים לתואר אנשי החביצה (Custard). חביצה היא קרם של חלמונים בחמאה או בשמנת, שמבושלים בסיר כפול תוך כדי הקצפה. לכן בימי הביניים היא כונתה קרם מורתח. נכון שהמילה חביצא מופיעה כבר בתלמוד הבבלי, אבל בינינו, זה לא שם מוצלח. אם כבר, רפרפת נחמד לנו יותר. 

יש דרכים רבות להכין טארט לימון ולמען האמת המתכון עלול להיות מעט מייגע, אבל היום יש מספיק דרכים לקצר את התהליך. כך או כך, בסוגיה הזאת אנחנו מחובבי האסכולה הישנה. אנחנו מאמינים שחביצה טובה עושים בעמל וביזע או שלא עושים בכלל. שנתחיל? 

 עברו לתצוגת גלריהצילום: קרן הבר**טארט לימון ומקצפת ביצים** 

חומרים (לתבנית פאי 28, או שתי תבניות מאורכות) 

**לבצק פריך**: 

350 גרם קמח לבן 

1.5 כף סוכר 

175 גרם חמאה קרה ללא מלח, חתוכה לקוביות 

1 ביצה טרופה עם כף מים 

קורט מלח 

כפית תמצית וניל 

**למלית לימון**: 

7 חלמונים 

150 גרם (1.5 חבילות) אבקת סוכר 

גרידה מ-2 לימונים גדולים 

מיץ מ-4 לימונים 

70 גרם חמאה ללא מלח 

 עברו לתצוגת גלריהצילום: קרן הבר**לקציפת ביצים**: 

6 חלבונים 

¾ כוס סוכר 

**איך מכינים**: 

**בצק פריך** 

מכניסים את הקמח, הסוכר והמלח למעבד מזון ומעבדים בפולסים לקבלת פירורים (אפשר לעשות זאת גם ביד). מוסיפים את הביצה הטרופה עם כף מים ותמצית וניל ומערבבים עד לקבלת בצק. לשים לכדור, עוטפים בניילון נצמד ומקררים 20 דקות. 

 עברו לתצוגת גלריהצילום: קרן הברמחממים תנור ל-175 מעלות. 

מוציאים את הבצק ומרדדים אותו על משטח מקומח. אנחנו מעדיפים להניח את הבצק על נייר אפייה ומעליו להניח ניילון נצמד ולרדד לבצק דק ככל האפשר. מעבירים את הבצק לתבנית משומנת ומהדקים אותו היטב. אפשר לחורר אותו מעט, להניח עליו נייר אפייה ועליו קטניות או להדק נייר כסף על הבצק. מכניסים לתנור ל-10 דקות, מסירים את נייר האפייה, הקטניות או נייר הכסף ומשאירים 5 עד 7 דקות נוספות, עד להזהבת הבצק. מוציאים את הקלתית הריקה מהתנור ומניחים לה להתקרר. 

**מקצפת ביצים** 

אפשר להכין אותה אחרי המילוי ואפשר תוך כדי. אפשרות אחת היא להקציף במשך 5 דקות לפחות את החלבונים והסוכר. אפשרות נוספת היא להפוך את הסוכר לסירופ: 200 גרם סוכר ו- 50 מ"ל מים, לחמם עד להמסת הסוכר ולהרתיח ללא בחישה עד ליצירת סירופ. בינתיים מקציפים רק את החלבונים ואז מוסיפים את הסירופ ומקציפים עד שהקציפה מתקררת. מתקבלת קציפה מבריקה, שגם שומרת על הנפח שלה. את המקצפת יש להכניס לשקית זילוף עם פיה רחבה. 

 עברו לתצוגת גלריהצילום: קרן הבר**המילוי** 

 עברו לתצוגת גלריהצילום: קרן הברלהקציף בקערה את החלמונים והסוכר, עד שמתקבלת תערובת אוורירית. להוסיף את גרידת הלימון ואחריה את מיץ הלימון ולהקציף. כדי להפוך את הקציפה לחביצה מכניסים את הקערה עם התערובת לסיר כפול. כך מקציפים את התערובת עם החמאה, תוך בישול על אדים. סיר כפול פירושו לחמם מים בסיר רחב, שיכול להכיל את הקערה, כמעט עד לנקודת הרתיחה. כשהמים כמעט רותחים יש להנמיך את האש ומעל להניח את הקערה. כמות המים בסיר צריכה להיות בהתאם לקערה, שלא אמורה לגעת במים. שלב ההקצפה בסיר הכפול הוא ארוך – לפחות רבע שעה. כאשר החביצה סמיכה היא מוכנה. אם תוציאו את המקצף (או המערבל הידני), היא אמורה לזלוג ממנו בחוט אחיד ודק. זה סימן שהגענו אל המנוחה והנחלה. מסירים מהאש. 

**מלאכת ההרכבה** 

מוזגים את חביצת הלימון לקלתית. מזליפים עליה את קציפת הביצים באיזה אופן שרוצים. ואז, או שעוברים עליה עם ברנר עוגות או שמכניסים לתנור לזמן קצר. אם מישהו מהצאצאים התלהב מרעיון הברנר, אבל אז גיליתם שאין גז או שמראש אינכם מחובבי הברנר, פשוט מכניסים לתנור שחומם ל-180 מעלות ל-5-3 דקות, עד לחריכה מושלמת. להגיש מיד או להכניס למקרר. אגב, אם מכינים שתי תבניות מאורכות – אפשר להכניס אחת לפריזר לשעת חירום. 

**[למתכונים נוספים שקרן הבר מכינה עם הילדים](http://www.haaretz.co.il/food/cookingwithkids)**

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)