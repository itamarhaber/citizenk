---
date: 2016-09-29 14:20:00+03:00
description: ???
source: https://www.haaretz.co.il/food/cookingwithkids/2016-09-29/ty-article/0000017f-f8a6-d044-adff-fbffd7790000
tags: בישול
title: 'קאפקייקס דבש: כשמחפשים משהו לאפייה מהירה עם הילדים'
---

"אוי, אמא", נשמעה קריאה מכיוון המרכזית, "ג' הולכת עוד חצי שעה ואנחנו עוד לא אפינו". ברוח הזמן והמקום מיד התנצלתי, כי בכל זאת תכף עשרת ימי תשובה וכדאי להתרגל לרעיון שהתנצלויות נזרקות לכל עבר, משל כולנו היינו שמאלנים מתנצלים. אבל זה היה הצעד האופרטיבי הראשון שנועד לצמצם נזקים. מולי עדיין עמד קהל שדרש תשובות ולא התכוון לסגת.

רגעים כאלה דורשים חשיבה מהירה, שמשכללת את [המתכונים שכבר פרסמנו](/food/cookingwithkids) בבלוג כדי למקסם יעילות. ראש השנה, ילדים, אפייה מהירה – ניתוח מהיר מעיד שקאפקייקס דבש הם התשובה ומסתבר שהיא אפילו לגמרי מוצלחת. בהעדר זמן להתכונן החלטנו להמציא מתכון ולזרום אתו. שלושה ילדים התגייסו למשימה ומסתבר שלמרות שהמתכון קצר יש מספיק עבודה כשחולקים. אגב, הטיעון הזה עבד פחות טוב כשנותרתי עם הכלים והם פנו לעיסוקיהם.

אמנם ילדים בהחלט יכולים להיסחף למשחק ולא לשים לב איך הזמן עובר, אבל כשהם שמים סטופר הם לגמרי נזכרים שצריך להוציא את הקפקייקס מהתנור. בעודם מהמהמים עד כמה הקפקייקס טעימים וחמים, זמזמתי מנחת את מילותיו האלמותיות פו הדב: "והטעם היחידי לקול זמזום, הריהו, כפי שידוע לי – דבורה, והטעם היחידי שיש לה לדבורה להיות דבורה, הוא, כפי שידוע לי – הדבש. והטעם היחידי שיש לו לדבש להיות דבש, הוא, כפי שידוע לי – כדי שאוכל לאכול אותו".

התנערתי משרעפי יער ת"ק הפרסאות כי ילדה נבונה שאלה אותי איך אזכור לכתוב את המתכון אם לא אעשה את זה ממש מיד. בחיי, היא צודקת. אז הנה מתכון שאפשר להכין עם ילדים, אפילו לא שלך, והוא קל טעים ויכול להיות מתנה לגמרי מוצלחת לחג.

**קפקייקס דבש** (22 מיני קפקייקס)

**המצרכים**:

4 ביצים

1/4 כוס סוכר

1/2 כוס דבש

כפית קינמון

1/2 כפית ציפורן

80 גרם חמאה מומסת

180 גרם קמח תופח

120 גרם קמח רגיל (אפשר במקום אגוזים טחונים דק-דק)

**איך מכינים?**

מחמים תנור ל-180 מעלות.

מקציפים את הביצים והסוכר עד שמתקבלת קציפה צהבהבה ובעלת נפח.

בינתיים מערבבים את הדבש, החמאה, הקינמון והציפורן בקערה נפרדת וכשמתקבלת תערובת אחידה מוסיפים אותה בזרזיף דק לביצים תוך כדי הקצפה, עד להטמעה מלאה.

מוסיפים את הקמח בשלוש-ארבע פעמים ומערבבים עד שהקמח נטמע ולא יותר. ערבוב יתר פוגם בטעם וגם באווריריות.

שופכים את התערובת לשקעים של תבנית סיליקון המיועדת לקפקייקס ומכניסים לתנור לרבע שעה בערך, או עד שקיסם שננעץ במרכז הקפקייק יוצא עם מעט פירורים.

ניתן לאחסן בכלי סגור כארבעה ימים, במקרר גם יותר.

שתהיה שנה מתוקה ומלאה בהמהומים מרוצים. 

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)