---
date: 2019-02-14 15:09:00+02:00
description: ???
source: https://www.haaretz.co.il/blogs/karenhaber/2019-02-14/ty-article/0000017f-f8c6-d044-adff-fbff959e0000
tags: דעות
title: אם חורשה לזכר חסיד אומות עולם נעקרת, מהו זיכרון השואה שלנו
---

70 שנות עצמאות ומעולם לא בלט יותר כמה לא הצליחה ישראל להפנים את לקחי השואה. שנים של מערכת יחסים קורבנית שדורשת רק מהעולם ללמוד. כל תהליך הזיכרון שנבנה כאן הוא כל כך רקוב עד שאין פלא ש"חבל שהיטלר לא סיים את המשימה עם המשפחה שלך" היא קללה די משומשת בקרב טרולי רשתות חברתיות. אנחנו משתמשים בשואה כשנוח לנו. 

השואה היא נראטיב מרכזי במערכת החינוך, אך השאלה היא מה הוא מנסה להשיג וכיצד הוא מוטמע. בישראל נערכים טקסי שואה בבתי הספר; ילדינו מוצפים באימת הזוועה לרוב ללא תיווך או התאמה; הם נשלחים ל"יד ושם" עוד לפני שהם מסוגלים להבין את החוויה; מדקלמים להם "לא נלך כצאן לטבח"; משלחות-משלחות שולחים אותם ל"מצעד החיים" ומזדעזעים שהם מאבדים את הצפון. במקום לעצב זיכרון - עיצבנו טראומה, במקום להפיק לקח ולחנך לעולם הומאני יותר - אנחנו נוטעים בהם שנאה לאחר, במקום התמודדות - הענקנו להם צידוק. 

 עברו לתצוגת גלריהבית הקונסוליה היפנית בקובנה, ליטאצילום: bonio / ויקיפדיהתסביך ישראל והשואה מעולם לא היה ברור יותר כמו עם [פרסום הידיעה ב"הארץ](/news/education/2019-02-13/ty-article/.premium/0000017f-dc85-df9c-a17f-fe9d39400000)" על כך שחורשה ע"ש חסיד אומות העולם היפני צ'יאונה "סמפו" סוגיהארה, שניטעה בידי ניצולים ובני משפחתו, נהרסה לטובת שכונה שהוקמה לפני מספר שנים בבית שמש. מעבר לכאב הלב על הרס חורשה, העובדה שרק מעטים מכירים את סיפורו של סוג'הארה צריכה להטריד. כהורה, חשוב לי שחלק מלימודי השואה המועברים לילדיי יהיו סיפורים על הבלחות אנושיות, על החשיבות שבאי הפניית מבט, בידיעה שגם אדם אחד עושה את ההבדל, בחשיבותה של חמלה. זהו סיפורו של סוגיהארה. 

באביב 1939 קיבל על עצמו סוגיהארה, קונסול בשגרירות יפן בפינלנד, את המשימה לפתוח את הקונסוליה היפנית הראשונה בליטא. הוא הגיע לקובנה מלווה עם משפחתו בלבד, אשתו שהיתה בהריון ושני ילדיו. חודשים ספורים אחר כך פרצה מלחמת העולם השנייה וזרם הפליטים החל לשטוף את ליטא מכיוון פולין. אז החל סוגיהארה לשמוע סיפורם ובדרך זו להכיר במקצת את הקהילה היהודית וללמוד על גילויי האנטישמיות באירופה. 

באוגוסט 1940, בעודו נערך לסגירת הקונסוליה, פנתה לסוגיהארה משלחת יהודית בתקווה שיסייע לה להנפיק אשרות הגירה לבריה"מ. בין חברי המשלחת היה גם זרח ורהפטיג, לימים שר הדתות ואחד מחותמיה של מגילת העצמאות. המצב נגע ללבו ודחיפותו היתה ברורה. הוא רצה לפעול לפי הפרוטוקול ולקבל את אישור משרד החוץ בטוקיו, על אף שידע שהדבר לא יגיע ואף יסכן את משרתו. יפן הרי היתה בעלת ברית של גרמניה. למרות זאת, לסוגיהארה היה ברור כי ביכולתו להציל אנשים. שלושה מברקים שיגר בניסיון לשכנע את הממונים עליו ולבסוף החל במתן האישורים על דעת עצמו. במקביל, ביקש ארכה של 20 ימים לעזיבת את קובנה בטרם יעבור לתחנתו הבאה - גרמניה. 

 עברו לתצוגת גלריהשלט ההוקרה לסוגיהארהצילום: עו"ד דוד שורעד סוף אוגוסט 1940 כתב, חתם ואישר סוגיהארה (להערכתו ולהערכת אשתו שסייעה לו) כ-300 אשרות ביום. גם לאחר שקיבל הוראה מפורשת ממשרד החוץ בטוקיו להפסיק, המשיך במשימתו להציל כמה שיותר. פליטים יהודים צבאו על דלתו בעוד הוא מקדיש לילות כימים להוצאת אשרות. מספרים כי המשיך לחלק אשרות הגירה כל הדרך לתחנת הרכבת ואז זרק את החותמת הקונסולרית לקהל יחד עם אשרות ריקות. גם אם זו הגזמה, אין זה מפחית ממסירותו להצלת חיים. 

ההערכות הן שסוגיהארה הציל 1,000-3,500 בני אדם ויש גם כאלה שמדברות על יותר מעשרת אלפים. ביניהם תלמידי ישיבת מיר שיתה היחידה בכל אירופה הכבושה שמרבית תלמידיה ניצלו מאימת הנאצים. הוא פוטר מעבודתו הדיפלומטית ב-1947, לא לפני שהעביר 18 חודשים עם משפחתו במחנה פליטים בסיביר. ב-1969 ביקר בישראל, נפגש עם ורהפטיג וביקר את בנו שקיבל מלגת לימודים כאן כהוקרה על מעשי אביו. ב-1984, כשהוא כבר חולה, הכיר בו מוסד יד ושם כחסיד אומות עולם. אשתו קיבלה בשמו את המדליה. כשנתיים לאחר מכן מת. בשנות התשעים התנצלה ממשלת יפן באופן רשמי בפני בני משפחתו ובמדינה אף הוקם [פארק ומוזיאון](http://mikke-yaotsu.jp/hebrew/contents/sugiharakinennkan/) על שמו. 

 עברו לתצוגת גלריהשכונת קנה בושם בבית שמש. הוקמה במקום שבו עמדו קודם עציםצילום: עו"ד דוד שורלפני 80 שנה בערך, חטאם של מרבית תושבי אירופה ביחס לשואת העם היהודי לא היה ההשתתפות ברצח שיטתי, אלא במוכנותם לעמוד מנגד. סוגיהארה לא עמד מנגד. ללא שיקולי מדיניות או מילוי הוראות, פשוט אנושיות טהורה. איש אחד שעשה את ההבדל. הוא היה "האדם במקום בו אין אנשים", וזה מה שצריך להעביר לדורות הבאים, בטח בישראל. או כמו שאמר זאת סוגיהארה בעצמו: "אולי לא צייתי לממשלתי, אך אם לא, הרי שלא הייתי מציית לאלוהים". 

ביום השואה הבינלאומי האחרון זימן ראש הממשלה, בנימין נתניהו, ניצולי שואה ללשכתו ו[את דבריו](https://www.gov.il/he/departments/news/event_hol270119) בפגישה סיכם במלים: "איננו שוכחים לרגע את מתינו, את צוררינו ואת מצילינו". ובכן, שכחנו את מצילינו, כמו ששכחנו את לקחי השואה ואת הניצולים. את סיפורו של סוגיהארה צריך היה להעלות על נס בישראל ולהפכו לחלק בלתי נפרד מתוכנית הלימודים, אך הוא נותר הסיפור שלא סופר. הלקח לא נלמד והחורשה כבר איננה.