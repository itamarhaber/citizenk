---
date: 2018-02-01 13:57:00+02:00
description: ???
source: https://www.haaretz.co.il/food/cookingwithkids/2018-02-01/ty-article/0000017f-f8fa-d318-afff-fbfbcde50000
tags: בישול
title: 'קארד לימון: המתכון שהדבר הכי מבאס בו זה השם'
---

הנקודה הכי מתסכלת במתכון הטעים, המהיר והממכר הזה היא השם העברי שלו – קריש לימון. כלומר, בחייכם, אם טוב שם טוב משמן טוב, הרי שבתור הספציפי הזה קריש הלימון הגיע בין האחרונים, בשלב שהפקיד שאחראי על השמות היה כבר עייף ורק רצה לחזור הביתה וחבל. כי מגיע לקריש לימון שם טוב יותר ממה שהוא הגריל. 

באנגלית הוא Lemon Curd ונכון שרשמית הפירוש הוא קריש, אבל אני טוענת שהוא גם עונה בקירוב הנדרש להיקרא רפרפת ומגיע לו ולו הייתי מהז'אנר של אייל שני הייתי בוודאי מסבירה שהוא ענוג כמו רפרוף כנפי הפרפר בתקופת פריחת עצי ההדר או משהו מעין זה, בתוספת אגלי טל וריח אדמה משכר. אני לא, ועדיין – אין שום סיבה לא ליישר קו, לתקן עוול היסטורי ולקרוא לו רפרפת, או לחלופין פשוט להכין ולהחליט לבד. ואם תתחילו מכאן תוך רבע שעה כבר יש לכם אחד. 

**למון קארד (בערך כוס וחצי)** 

**מה?** 

1/2 כוס (125 מ"ל) מיץ לימון סחוט 

2 כפיות גרידת לימון 

1 כוס (200 גרם) סוכר לבן 

3 ביצים גדולות 

90 גרם חמאה ללא מלח 

**איך?** 

את הקארד יש לשמור בצנצנת מעוקרת. הדרך הקלה ביותר היא באמצעות מים רותחים – מכניסים את הצנצנת לקערת זכוכית ושופכים מים חמים לכיסוי הצנצנת והמכסה למשך 2 דקות, מוצאים ומייבשים – מניחים להתקרר. 

נתחיל עם גרידת הלימון – מגרדים 3 לימונים בעזרת זסטר או פומפייה דקה, מודדים שתי כפיות ואת השארית ניתן לעטוף בניילון נצמד ולהקפיא (עכשיו רק נשאר לזכור שזה במקפיא). 

סוחטים את הלימונים. 

חותכים את החמאה לקוביות. 

בקערה קטנה שוברים את הביצים וטורפים אותן. 

שופכים את מיץ הלימון, גרידת הלימון, הסוכר והביצים לסיר או מחבת מברזל יצוק או עם תחתית עבה (פיזור חום אחיד חיוני למתכון) וטורפים בעזרת מטרפה ידנית. 

מעבירים את הסיר לכיריים מעל אש בינונית, מוסיפים את החמאה ובעזרת מטרפה או כף עץ מערבבים ללא הפסקה, כאשר התערובת מתקרבת לרתיחה מנמיכים את האש תוך כדי ערבוב בלתי פוסק. המרקם יעשה קרמי, ממשיכים לערבב ולבשל עוד כ-2-3 דקות, בערך עד שניתן להבחין בבועות שעולות מהתערובת ומסירים מהאש. זמן הבישול הכולל הוא בערך 6 דקות. 

שופכים את קרם הלימון לצנצנת, מניחים מלמעלה ניילון נצמד ומצננים לפחות שעה. כאשר הלמון קארד מצונן ניתן להכניס למקרר, הוא יישמר בין שבועיים לשלושה שבועות. 

**[וכך תכינו קארד אשכולית](https://www.haaretz.co.il/food/recipes/2017-12-05/ty-article-recipe/0000017f-da76-d718-a5ff-faf65d1d0000)**