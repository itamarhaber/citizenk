---
date: 2020-12-17 09:56:00+02:00
description: ???
source: https://www.haaretz.co.il/blogs/karenhaber/2020-12-17/ty-article/0000017f-f8e9-d318-afff-fbebdb280000
tags: דעות
title: מצפון לאומי מקולקל
---

יש פער כמעט בלתי ניתן לגישור בין התדמית הישראלית שישראלים מאוהבים בה לבין המציאות. מרוב שאנחנו מאוהבים בדימוי של "המדינה הנאורה במזרח התיכון", אנחנו לא נותנים לשום דבר לסדוק את תחושת הצדק והעליונות שלנו, ומשקיעים אנרגיות עצומות בשכנוע עצמי שאנחנו הכי בסדר בעולם וכשאנחנו לא בסדר, זה לא בגללנו - אולצנו. אלה מסוג ההזיות שמצליחות עד גבול מסוים וההתפכחות מהן מכאיבה, אבל בלתי נמנעת.

זה נורא נחמד כל היעני שלום שמשמעותו בעצם רק נירמול יחסים שכבר כוננו ובמחיר עסקות נשק וזכויות אדם, אבל הוא רק מחזק את האשליה שממנה נצטרך מתישהו להקיץ. אמנם הסדק שנפער במנטרה "הערבים הם טרוריסטים" חביב, והעובדה שמצאנו ערבים לחבק נחמדה, אבל זה לא מחליף את הבעיות מבית שאנחנו נוטים להתעלם מהן בחוסר אלגנטיות. אל העולם הערבי שנפתח בפנינו אנחנו צועדים בשמחה גלויה, אל הערבים החיים בתוכנו ולצדנו אנחנו מעדיפים להתכחש.

קחו לדוגמה את המקרה המוזר שבו יצאו כמה תושבי כפר קאסם בשישי בערב לתל-אביב כשהם ["מחופשים" לתיירים מדובאי](https://www.mako.co.il/news-israel/2020_q4/Article-408d126a8933671027.htm) והפכו לאטרקציית צילומי סלפי. ברור לכולם שללא התחפושת "האקזוטית" יש להניח שהיו מוצאים עצמם מופלים לרעה, נדחים. ההבדל הקטן הזה הוא שעושה אותנו לחברה גזענית. מי ידע שיש כל-כך הרבה קסם ערבי שאפשר לשווק ליהודים בישראל? פתאום מבחינים בין ערבים, רק שלמרבה הצער הערבי הקרוב נשאר בגדר אויב והערבי הרחוק הוא אטרקציה.

בתוך כל ההתלהבות מ"הערבים האקזוטיים" שפניהם לשלום, אנחנו שוכחים את מה שאנחנו עושים כאן, בגבולותיה של ישראל ובתוך השטחים הכבושים שמעבר לקו הירוק. המוכנות להעלים עין ממה שקורה בשמנו בגדה המערבית - מגזל אדמות, מניעת זכויות אדם ועד נטילת חיים. הכל בשם ביטחון שלא ברור כבר כמה הוא באמת צורך וכמה נטען לצורך בו מתוך הרגל.

אין לנו בעיה להגן בשם "הביטחון" על פריצות מאורגנות של חיילים לבתים של "בלתי מעורבים", על מעצרי ילדים, על מעצרים מנהליים, על מערכת מפלה בין נטולי זכויות לבעלי זכויות יתר, על מערכת משפט מוטה, על ירי ללא צורך, על פגיעה במרקם חיים אזרחי – וזו כמובן רשימה חלקית. בעוד שיש לקוות שקול המצפון היחיד לא מאפשר עבירות מוסריות, כשזה מגיע לקול המצפון של החברה היוצרות מתהפכים. בשם מצפון לאומי מדומה ומקולקל, המצפון האישי אובד ואיתו הביקורת העצמית שכל-כך חיונית כדי להתקדם. 

לכן אין פלא שקשה להבין היכן עובר הגבול. במקום שבו אין דמוקרטיה - הגבול מטושטש. הכיבוש הישראלי כבר מזמן לא פוגע רק בפלסטינים. אנחנו משלמים את המחיר בתוך החברה, ביחס לערבים וביחס לשמאלנים וביחס למפגינים. השאלה היא כמה זמן אפשר לתחזק את האשליה הזאת, אבל בינתיים בואו נסביר פנים שייחים מדובאי – ההצגה חייבת להימשך.