---
date: 2017-08-03 11:15:00+03:00
description: ???
source: https://www.haaretz.co.il/food/cookingwithkids/2017-08-03/ty-article/0000017f-f8b8-d044-adff-fbf9d14c0000
tags: בישול
title: 'בחזרה לשנות ה-80: סברינה קלאסית'
---

הכל בכלל התחיל בטוויטר. דבר הוביל לדבר ומפוליטיקה הגענו למתוקים, מישהו צריך להקיש מזה כלל (ע"ע חוק גודווין). די מהר הגענו לסברינה, אותו בצק שמרים ספוגי וממולא בקצפת (אין לי בעיה להתחכם ולקרוא לזה קרם שנטילי, אבל זו קצפת) או בפירות (גרסה שפחות התחבבה על ישראלים) שפעם בשנות השמונים של המאה הקודמת, לא היה מוסד קולינרי (לפחות ירושלמי) מכובד (לפחות בעיני בעליו) שלא הציג בוויטרינה סברינה. הדבר האחרון שאני זוכרת הוא שהבטחתי להכין ולהעלות מתכון ללא התחייבות על לוח זמנים.

שבוע עבר והמרכזית ואני מצאנו את עצמנו בקפה מול ויטרינה שהיתה בה סברינה – ללא ספק צירוף מקרים, או לחלופין איתות בלתי אמצעי של היקום שהגיע הזמן לעשות מעשה. המרכזית היתה בעד האפשרות השנייה, אז המשכנו לסופר רק כדי לחזור הביתה ולהפשיל שרוולים. כשברקע מוסיקה מתאימה וקצת סיפורי היסטוריה, פצחנו במשימה.

סברינה היא עוגה שהבסיס שלה הוא בצק בריוש. אני לא אתפלא אם בסך הכל העוגה הזו התחילה במפגש של טבח תחת אילוצים עם לחמניות בריוש שהיו קשות מדי והיה לו חבל לזרוק. אגדת הסברין מספרת על סטניסלאב לשצ'ינסקי, מלך פולין הגולה, שהיה לא מרוצה מעוגת קוגלהוף שאפה השף שלו וזרק אותה על צלחת שהתנגשה בבקבוק רום ואת הסוף אתם יכולים להבין לבד. אישית זה נשמע לי כמו קוריוז חמוד, לא יותר. השם הראשוני של העוגה הזו היה "בבה או רום", יש האומרים תוסיף אלכוהול לבבקה (עוגת השמרים שנראית כמו פקק שמפניה) והאותיות יפלו לבד כי מהבבקה נולדה הבבה שהפכה, לאחר עידון צרפתי של האחים ג'וליין, לסברין (ובעברית סברינה, אולי כי זה מתחרז עם קזוארינה ופעם היו פה יותר כאלה).

**סברינה קלאסית (8-10 מנות)**

**מה צריך?**

**לבצק:**

1.5 כוסות קמח (עדיף קמח לחם כי הוא חזק יותר ומייצר יותר גלוטן בהכנה, זה יעזור לשמור על הסברינה איתנה בזמן הטבילה בסירופ)

2 כפיות שמרים יבשים

100 גרם חמאה

1/2 כוס חלב

3 ביצים

2 כפות סוכר

1/2 כפית מלח

**לסירופ:**

4 כוסות מים

2 כוסות סוכר

גרידת לימון מלימון שלם

1 כף תמצית וניל

1/3-1/2 כוס רום (אפשר גם אלכוהול אחר)

**למילוי:**

2 מכלי שמנת מתוקה להקצפה 32-38%

4-5 כפות סוכר (לקצפת מתוקה מאוד, אפשר גם להוסיף פחות)

1 כף תמצית וניל

**לקישוט:**

פירות יער, דובדבנים ואם אתם סופר נוסטלגיים (ונטולי נטייה לצרבת) אפשר גם דובדבנים מסוכרים

**איך עושים?**

**הבצק:**

מערבבים את הקמח, השמרים והסוכר בקערת מיקסר.

ממיסים את החמאה ומוסיפים את החלב תוך כדי ערבוב. מוסיפים לקערת המיקסר (עם וו לישה) את הביצים, המלח ותערובת החמאה והחלב, ולשים לאיחוד. מגבירים למהירות בינונית ולשים עוד כ- 5 דקות עד שמתקבלת בלילה נוזלית יחסית ומבריקה.

מכסים בניילון נצמד ומתפיחים בערך 45 דקות. טכנית אפשר גם לא להתפיח אבל אז הסברינה תצא מוצקה יותר ולא ממש אוורירית.

מערבבים את הבצק להוצאת אוויר עודף ובעזרת כף ממלאים תבניות אישיות משומנות של בבקה או של קפקייקס (תכל'ס אפשר גם בתבנית גדולה, הפעם השתמשנו בתבניות סופלה חד פעמיות). עקרונית יצרנו שקעים במרכז כדי שלא תיווצר צורה של קפקייקס, זו ממש לא חובה. מתפיחים עוד כעשרים דקות ומכניסים לתנור שחומם מראש ל-180 מעלות. 

אופים כ-20-15 דקות, עד שהסברינות זהבהבות וקפיציות למגע, מוציאים מהתנור מצננים ורק אז מוציאים מהתבניות.

**הסירופ:**

מחממים מים, סוכר וגרידת לימון בסיר בינוני על אש בינונית עד שהסוכר נמס. מערבבים ומביאים לרתיחה, ממשיכים לבשל עוד כ-2 דקות, עד שמתקבל מרקם של סירופ. מסירים מהאש ומוסיפים את הרום ותמצית הווניל.

**הרכבה:**

מכניסים 3-4 סברינות לסירופ, גם אם יש מקום ליותר אל תתפתו כי הן מתנפחות, משרים אותן עד שהו שוקעות ומגיעות לקרקעית (בערך שתי דקות) ואז הופכים אותן לעוד 4-5 דקות. מוציאים בעזרת כף מחוררת ובהרבה עדינות ומניחים או על צלחת הגשה או בכלי אטום, אם לא מגישים אותה מיד. כך עושים עם כל הסברינות ותמיד יש לדאוג שהסירופ יהיה חם, אבל לא רותח, אפשר לפני כל סיבוב השריה לחמם אותו מעט. בסירופ, באותו אופן (אם הסירופ הספיק להתקרר - מחממים שוב ומסירים מהאש, לפני שממשיכים).

**הקצפת:**

לקצפת מוצלחת תמיד מומלץ להכניס גם את הקערה וגם את המקצפים למקרר לפני ההקצפה. מכניסים לקערה את השמנת ומתחילים להקציף, מוסיפים את הסוכר ולאחר מכן את תמצית הווניל ומקציפים עד לקבלת קצפת קרמית ויציבה. מכניסים את הקצפת לשקית זילוף עם פיה משוננת.

**ההרכבה:**

מניחים כל סברינה על צלחת הגשה, ניתן לשפוך עליה מעט מהסירופ.

אם השתמשנו בתבנית בבקה אז מזליפים לחור במרכז העוגה ומעליו, אם השתמשנו בתבנית קפקייקס, ניתן לחתוך את החלק העליון בלי לנתק מהקצה ולהזליף את הקצפת מתחת ל"מכסה" שיצרנו.

מניחים מעל, אפשר גם מסביב, מעט פירות יער, או תותים (בעונה), פסיפלורה (רק את המיץ מעוטר במעט גרגרים – פשוט לסנן את התוך של הפסיפלורה ולשפוך מעל), דובדבנים או דובדבנים מסוכרים. אמיצים יכולים ללכת על לימון.