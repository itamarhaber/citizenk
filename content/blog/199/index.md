---
date: 2020-11-17 07:28:00+02:00
description: ???
source: https://www.haaretz.co.il/family/homeschooling/2020-11-17/ty-article/.premium/0000017f-f900-d887-a7ff-f9e40aaf0000
tags: חינוך
title: פתאום, בלי לשים לב, כבר יישמנו חינוך ביתי
---

קצת כמו בר מחתרתי בתקופת היובש בארצות הברית, כל מה שידעתי על המפגש אליו נסענו הצטמצם לפתק אחד עם יום, שעה ומקום. ארזתי ילדון ופעוטה וקיווינו לטוב, ועל כל מקרה באנו בלי ציפיות. הגענו לג'ימבורי-משחקיה, ילדים שיחקו באופן חופשי ואימהות ישבו יחד עם קטנטנים ודיברו ביניהן, או שיחקו עם הילדים. נכנסנו והבכור פשוט שעט פנימה, חלץ נעליים והתחיל לחקור. תוך שניות הוא כבר שיחק עם עוד ילדים בזמן שאני התקדמתי לעבר קבוצת האימהות.

כך גיליתי שקיימות משפחות שמעולם לא חשבו להכניס ילדים למערכת. אם בכל מקום ניסו להבין למה הילדים עדיין איתי, פה שאלו איך לא ראו אותנו קודם. מי ידע שיש קהילה כזו? ספרים, תיאוריות ומיליון ואחת דרכים ליישם? לא הייתי בטוחה בדיוק מה אני רוצה - בוודאי בהשוואה לכל האימהות שהיו שם וידעו לאן הן מובילות - ובעיקר ניסיתי להבין מה הלאה, הקשבתי והתבוננתי. הילדים כל כך נהנו והבכור לגמרי התחבר לאחד הילדים כך שלא היה צריך לשאול אם ירצו לחזור לשם. יצאנו מהמפגש עם דייט משחקים ראשון וחברים חדשים, וכבר באותו שבוע נסענו לבקר אותם. סוף נובמבר הגיע, החוגים אחר הצהריים אמנם אפשרו זמן חיברות, אבל חבורת הגינה שהיינו חלק ממנה התפזרה ולא נותרו ילדים שנשארו בבית בבוקר. הידיעה שיש קהילה, אפשרה לי להרגיש נוח יותר עם הבחירה שכבר התגבשה אצלי אינטואיטיבית.

פתאום ובלי תכנונים יצרנו מן מסגרת שבועית: שגרה יומית היתה קימה ספונטנית בבוקר, קריאה ארוכה של ספרים, ארוחת בוקר ויציאה, ובצהריים היינו חוזרים הביתה כדי להמשיך בפעילות אחה"צ. ביקרנו חברים, שילבנו מוזיקה ושירים בבית ובנסיעות, ביקורים בספריה הציבורית, מפגש בוקר של חינוך ביתי אחת לשבוע, אופרה לילדים פעם בשבוע, חוג מוזיקה בקונסרבטוריון וחוג תנועה. למדנו המון על חיות בכל ביקור בספארי באמצעות ספרים ותכניות, ובהליכות לגינה גילינו את הטבע בעיר ולמדנו יחד שמות של פרחים ועצים שלא הכרנו. לילדים היה עולם שלם של פליימוביל ולגו בבית, יצרנו יצירות, הם השתתפו במטלות הבית ובבישולים כמיטב יכולתם והיתה לנו שגרה ברוכה ונעימה במינון מוצלח של מפגשים חברתיים וזמן לבד. בלי לשים לב כבר היינו בתוך החינוך הביתי, רק בלי לקרוא לילד בשמו.

המפגש עם משפחות החינוך הביתי פתח צוהר לפעילויות נוספות, מפגשים שבועיים בגינה אקולוגית, חוגים משותפים ביוזמות של הורים, סיורים שבועיים. לקח לי זמן לגלות את העולם הזה. היה בערך אתר אינטרנט אחד וקהילה סביבו ברשת, שם הייתי אאוטסיידרית, או לפחות ככה הרגשתי. ממרבית המשפחות שהכרתי עלתה תפיסת עולם הומוגנית שכללה לא רק את חינוך הילדים, אלא גם תזונה, בריאות ועוד גישות לחיים שלא בהכרח הייתי שותפה להן. זה היה לא פעם אתגר. למעשה, ובאופן די מפתיע, גם בכניסה לקהילת החינוך הביתי הרגשתי לחץ חברתי לעשות את מה שכולם עושים (לא תחושה אובייקטיבית כמובן, רק פרשנות סובייקטיבית שלי שמזל שהחלטתי לא להקשיב לה). אני זוכרת את הרגע שקלטתי, שכאשר קובעים מפגש משפחות בבוקר, רוב המשפחות מתכוננות ליום שלם בעוד שאני מתכוננת לעד שלוש שעות; שם למדתי לשים את הגבולות שלנו ולמזג בין הצורך במפגשים לבין הצורך בזמן לבד. 

בסופו של דבר זו מהות החינוך הביתי - למצוא את התדר הנכון של המשפחה וההורות. מכתב הרישום לגן חובה הגיע, והיינו צריכים להצהיר פורמלית מה אנחנו רוצים. הבנזוג לא היה משוכנע לחלוטין עדיין, אז הלכנו למפגש בגן. אחריו, לשנינו היה ברור שלא זאת הדרך. החלטנו על חינוך ביתי והבטחנו לעצמנו להיות עם היד על הדופק ולעשות את זה רק כל עוד זה טוב לכולם.

*מוזמנים לשלוח שאלות ונושאים לדיון למייל [LegadelBabait@gmail.com](mailto:LegadelBabait@gmail.com)*