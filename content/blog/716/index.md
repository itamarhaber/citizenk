---
date: 2016-04-17 16:26:00+03:00
description: ???
source: https://www.haaretz.co.il/blogs/karenhaber/2016-04-17/ty-article/0000017f-f894-ddde-abff-fcf513af0000
tags: דעות
title: לקסם הבא דרוש מנהיג
---

ההתייחסות ברשימה הקודמת ל[גרמניה הנאצית טרום מלחמת העולם השנייה](/blogs/karenhaber/2016-04-14/ty-article/0000017f-f8fd-d887-a7ff-f8fdae8c0000) לא נועדה להקביל בינה ובין ישראל, אלא להזכיר שההיסטוריה כבר הוכיחה ששימוש בנרטיבים לאומיים המגדירים את קבוצת השייכות, יצירת טרמינולוגיה, חקיקת חוקים גבוליים ואינדוקטרינציה של הנוער עלולים להוביל לשינוי משטרי. ההתייחסות לגרמניה הנאצית נועדה להנכיח את הוואלס המסוכן שרוקדת ישראל לאורכו של הרוביקון, חוצה/לא חוצה אותו, אך בד בבד מתרחקת מחזון מקימיה ומצמצמת מרצון יסודות דמוקרטיים בשמו של כיבוש. ההסתכלות על העבר אינה בגדר "מה שהיה הוא שיהיה", אלא הצצה מוגבלת לעתיד לשם ביסוס הבחירה בהווה ומניעת חזרה על טעויות. 

למוכנות הישראלית לחיות עם הכיבוש ולהצדיק אותו יש מחיר ואסור להתעלם ממנו. אי אפשר לדעת מה יהיה המחיר המדויק ולאן הוא יוביל אותנו, אבל הוא מקבל ביטוי בסדר היום הציבורי: החייל היורה בחברון, הטיפול הרפואי שאנשי כוחות ההצלה מעניקים, או שלא, למחבלים מנוטרלים, ה[עליהום הציבורי על שר הביטחון והרמטכ"ל](/news/politics/2016-04-07/ty-article/.premium/0000017f-f5dc-d318-afff-f7ffe5530000), כרסום האמון הציבורי במערכת המשפט, חקיקת חוקים גבוליים מבחינת הנורמה הדמוקרטית, האינדוקטרינציה הלאומית במערכת החינוך והנכונות הישראלית לראות ב[פגיעה באזרחים חפים מפשע](/news/politics/2015-05-04/ty-article/.premium/0000017f-db95-d3a5-af7f-fbbf9c0f0000) נזק היקפי הכרחי. השארת המצב על כנו וללא פתרון מייצרת חיכוך מתמיד בין האינטרס הביטחוני לדמוקרטיה, ולאורך זמן הדמוקרטיה היא שמשלמת את המחיר. בפרפראזה על מילותיו של אמיל זולא, על אזרחי ישראל לבחור בין הגנה על נרטיב לאומי להגנה על הדמוקרטיה. בעוד הגנה על הנרטיב הלאומי לא תגן על הדמוקרטיה, הגנה על הדמוקרטיה תגן גם על הנרטיב הלאומי. 

 עברו לתצוגת גלריההכרזה נגד יעלון שהופצה ברשתות50 שנות כיבוש הנשענות על סכסוך עמוק אינן דבר של מה בכך. זה לא נשאר בשטחים, מחוץ לגבולותיה הריבוניים של ישראל, זה חודר היישר אל לב הגדרתה של ישראל. השארת הסכסוך על כנו לא יכולה להפחית את עוצמת הלהבה שמתחת לקדירה המטאפורית, שבה מחויבים הישראלים והפלסטינים לחיות יחד. במידה רבה דומה המצב, שוב במגבלות ולא אחד לאחד, לסיפור של צרפת ואלג'יריה. אלא שממש כמו שראה בזמנו אלבר קאמי, אנחנו עוברים ממצב שבו "עלינו לחיות יחד" למצב שעלינו "להרוג זה את זה". האלימות, ממש כמו בין צרפת לאלג'יריה, הפכה למעגל דמים "בלתי נמנע" בעל הצדקה נרטיבית, אך ללא יכולת הצדקה מוסרית משום צד, לא הפלסטיני ולא הישראלי. 

עקרון "לנצח נחיה על חרבנו" אינו בעל משמעות בטחונית בלבד. הוא מהווה נטל מתמיד על הדמוקרטיה הישראלית. המשך שליטה על מיעוט ללא מתן זכויות אדם אינו יכול לדור בכפיפה אחת עם דמוקרטיה. טענה זו אמורה להיות מקובלת על הימין ועל השמאל הישראלי כאחד, בין אם הפתרון הוא סיפוח או החזרת שטחים. ובפרפראזה על קאמי בנושא אלג'יריה, במצב העניינים היום אין מנצח אמיתי ובסיומו עדיין נצטרך כולנו לחיות על אותה אדמה. 

חוסר הנכונות להתמודד עם השאלה מה עושה הכיבוש לחברה הישראלית, גם במנותק מהשאלה הפלסטינית, אינו מבשר טובות. החיים בתוך סיטואציה אלימה מורידים את רף המוסר בין אם נרצה ובין אם לאו, והפיתוי שבשימוש בכוח גדול מהרצון לרסנו. הצדקה של פגיעה בחפים מפשע בטענה שהפלסטינים משתמשים באוכלוסייה כמגן אינה משנה כהוא זה את השורה התחתונה – ישראל היא צד לפגיעה בחפים מפשע. העובדה שרבים בציבור הישראלי לא חשים שום קושי עם מותם של חפים מפשע, היא מקור מוצדק לחשש מהשינוי שעובר על החברה, מקהות החושים, מהרחקת הנושא הפלסטיני מחיי היומיום. אלא שהמציאות מוכיחה שהפגיעה בשני הצדדים רק הולכת ומתעצמת מיום ליום. 

חיפוש הבדלים בין התרבויות והניסיון להכריע לטובת צד אחד בלבד יוצרים שני צדדים מפסידים. הדרך לפתרון טמונה במקום הבסיסי ביותר – הרצון לחיות שקיים אצל שני הצדדים והוא עדיין קונסנסואלי יותר מהרצון להשמיד זה את זה כליל. לצד הישראלי דרוש מנהיג שיודע שלא כל הפלסטינים הם חיות טרף צמאות דם, אבל קודם כל דרוש ציבור שימאס במחול הדמים ויכיר בעובדה שהעם הפלסטיני לא ייעלם ואז יבחר במנהיג שיידע להפוך את האגרוף ליד מושטת לשלום. הנה עוד מעגל קסמים כובל, שכדי לנתק אותו יש להשתחרר מקמפיין ההפחדה ולהסתכל למציאות בעיניים. לקסם הבא כל מה שדרוש הוא מנהיג.