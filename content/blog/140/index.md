---
date: 2021-04-01 08:10:00+03:00
description: ???
source: https://www.haaretz.co.il/food/cookingwithkids/2021-04-01/ty-article/0000017f-f8b9-d318-afff-fbfb4e110000
tags: בישול
title: 'לגלגל ולנוח: גלילות חצילים עם בשר ורוטב עגבניות'
---

הכל התחיל בווטסאפ מאלמוג בן זכרי ששאל אם יש לי מתכון לגלילות חצילים. אני חושבת שהוכחתי את עצמי עד היום כאוהבת חצילים, אך בעוד שמתכון [לגלילות חצילים חלביות](/food/cookingwithkids/2020-04-16/ty-article/0000017f-f8a4-d887-a7ff-f8e417b40000) כבר העליתי, מתכון לגלילות בשריות עדיין לא, אז הנה תיקון טעות שהיה צריך להיעשות מזמן משום שזו מנה משובחת, שיכולה לשמש גם כמנה ראשונה וגם כמנה עיקרית. 

ההכנה מרובת שלבים, אך קלה והתוצאה לחלוטין שווה את ההשקעה, כמה טיפים: 

חשוב לבחור חצילים טובים, לכן כדאי לדעת שככל שחציל קל יותר כך יש בו פחות גרעינים. איך בוחרים? קל, נוקשה ומבריק – אלה שלושת כללי האצבע ואם כבר מסתכלים עליו אז כדאי שבקצהו התחתון תהיה נקודה ולא קו – זה מבטיח טעם עדין יותר ופחות מריר של החציל וקצהו העליון צריך להיראות רענן ולא יבש. 

חציל כדאי להכין מהר ואם לא, אז לעטוף אותו בניילון נצמד ולהכניס למקרר, כן גם בחורף. 

חציל סופג טעמים בקלות ולכן יעריך סביבה, לפחות קרש חיתוך וסכין, נקייה וסטרילית. 

כדי למנוע מרירות, כשחותכים או פורסים את החציל, יש להמליח היטב את הפרוסות או הקוביות, ולתת לחציל להגיר נוזלים. את הנוזלים האלה סופגים בנייר סופג – לא שוטפים שכן אז החציל יספוג מים וזה לא ממש מועיל לשום דבר. 

את מילוי הבשר ניתן להכין במספר אופנים וזה ממש עניין של העדפה אישית. במתכון תמצאו שלוש אפשרויות: האפשרות הראשונה היא מילוי דמוי קבב, הכי קל להכנה, אבל התוצאה מעט יותר נוקשה במרקמה והוא טוב משמעותית יום אחרי. האפשרות השנייה יוצרת תערובת אוורירית ומרקם הבשר רך יותר והאפשרות השלישית היא האפשרות המועדפת עליי כוללת את טיגון הבשר לפני מילוי החציל ולדעתי המרקם שלה הוא הטוב ביותר. 

אפשר בהחלט להכין את המנה יום לפני ולתת לה לספוג טעמים במקרר ללילה, לפני ההגשה מוציאים מהמקרר לשעה ומכניסים לתנור לחימום. 

אני מעדיפה להוסיף גבינות מעל, אבל המנה מצוינת גם בלי. 

אה ועוד דבר – החצילים בתמונות אורגניים וקטנים, נוח יותר לעבוד עם חצילים גדולים. 

מוכנים? התחלנו – 

 עברו לתצוגת גלריהגלילות חצילים ובקר ברוטב עגבניות צילום: קרן הבר**גלילות חצילים ובקר ברוטב עגבניות (כ-6 מנות ראשונות)** 

**מה?** 

2 חצילים מאורכים וגדולים 

מלח 

1/3 כוס (80 מ"ל) שמן זית 

**למילוי הבשר:** 

**אופציה א':** 

400 גרם בשר טחון 

1/2 כפית מלח 

1 כפית פפריקה מתוקה (אפשר חצי מתוקה וחצי מעושנת או חריפה) 

1 כפית אבקת שום 

1 כפית ראס אל חנות (למי שאוהב – ממש לא חובה) 

50-100 גרם צנוברים קלויים (לא חובה והכמות היא עניין של העדפה) 

**אופציה ב':** 

400 גרם בשר טחון 

1/2 כפית מלח 

1 כפית פפריקה מתוקה (אפשר חצי מתוקה וחצי מעושנת או חריפה) 

1 כפית אבקת שום 

1 כפית ראס אל חנות (למי שאוהב – ממש לא חובה) 

1 ביצה 

3 כפות פירורי גריסיני (או לחם או מה שאתם משתמשים) 

1 בצל בינוני קצוץ ומטוגן עד להשחמה 

50-100 גרם צנוברים קלויים (לא חובה והכמות היא עניין של העדפה) 

**אופציה ג':** 

1 בצל לבן קצוץ דק 

400 גרם בשר בקר טחון 

6-7 שיני שום כתושות 

1/2 כפית מלח 

פלפל שחור לפי הטעם 

1 כפית פפריקה (אפשר חצי מתוקה וחצי מעושנת או חריפה) 

1 כפית כמון 

50-100 גרם צנוברים קלויים (לא חובה והכמות היא עניין של העדפה) 

**לרוטב:** 

שמן זית לכיסוי המחבת 

1/2 בצל לבן בינוני קצוץ דק 

3-4 שיני שום כתושות 

מכל (500 גרם) פסאטה – אפשר במקום קופסת (400 גרם) עגבניות שלמות מקולפות 

כפית מלח 

אפשר להוסיף פלפל חריף קצוץ דק וגם עלי דפנה 

צרור עלי פטרוזיליה קשור בחוט שפגט 

תוספת מעל, לא חובה: כדור מוצרלה פרסקה פרוס לפרוסות דקות וכ-75 גרם (3/4 כוס) פרמזן, גרויאר או צ'דר מגוררת. 

להגשה: חופן פטרוזיליה קצוצה דק – לא חובה כמובן, רק נותן צבע ותוספת טעם. 

**איך?** 

**מתחילים עם החצילים:** 

מחממים תנור לחום של 180 מעלות. 

פורסים את החצילים לאורך לפרוסות דקות יחסית (בערך 3 מ"מ). על משטח עבודה מניחים את הפרוסות זו לצד זו, ממליחים היטב ונותנים להן לנוח כחצי שעה. סופגים את הנוזלים שהחצילים הגירו בעזרת נייר סופג. 

מברישים כל פרוסת חציל משני צדיה בשמן זית ומניחים על נייר אפייה שמונח על תבנית תנור סטנדרטית, ממליחים מעט וכך ממשיכים עם כל הפרוסות – יידרשו שתי תבניות. 

מעבירים לתנור לכ-25 דקות מצד אחד (כדאי לסובב את התבנית אחרי 12 דקות) ולעוד כ-5 דקות מצד שני ומוציאים את החצילים להתקרר. 

**בינתיים ממשיכים עם הרוטב:** 

מחממים מחבת שיכולה להיכנס אחר כך לתנור ויוצקים שמן זית עד לכיסוי התחתית. כשהשמן חם מוסיפים את בצל הקצוץ, כשהוא מזהיב, מוסיפים את השום הכתוש (ואת הפלפל החריף) ומטגנים עוד כ-4 דקות. מוסיפים את הפסאטה ומערבבים. אם משתמשים בעגבניות שלמות מקולפות, מוסיפים אותן למחבת ובעזרת שתי כפות כותשים אותן דק. ממליחים ומפלפלים ואם רוצים עלי דפנה, מוסיפים גם אותם, מביאים לרתיחה. מוסיפים את צרור הפטרוזיליה, מנמיכים להבה, מכסים חלקית ומבשלים עוד כחצי שעה כדי שהרוטב יצמצם. כשהרוטב מוכן מוציאים וסוחטים את צרור עלי הפטרוזיליה וזורקים אותו לפח. 

**מכינים את הבשר:** 

אם בחרתם באופציה א' – מערבבים בקערה את כל הרכיבים, מכסים בניילון נצמד ונותנים לנוח כחצי שעה (אם קר אפשר בחוץ, אחרת במקרר). 

אם בחרתם באופציה ב' – מטגנים את הבצל ונותנים לו להתקרר. מוסיפים את כל הרכיבים לקערה, מערבבים היטב, מכסים בניילון נצמד ומניחים לנוח כחצי שעה. 

אם בחרתם באופציה ג' – מטגנים את הבצל, כשהוא מזהיב מוסיפים את הבשר הטחון ובעזרת שתי כפות מתחילים לפורר אותו. כשהבשר מתחיל להשחים מוסיפים את השום, מטגנים עוד כ-4-5 דקות ומכבים את האש. מקררים מעט, מתבלים עם מלח, פפריקה, כמון ופלפל שחור, מוסיפים את הצנוברים ומערבבים היטב. 

**ההרכבה:** 

 עברו לתצוגת גלריהגלילות חצילים ובקר ברוטב עגבניות צילום: קרן הברעל משטח עבודה מניחים פרוסת חציל. לוקחים כשתי כפיות מתערובת הבשר ושמים אותן בקצה אחד של החציל ומתחילים לגלגל. מניחים את הגלילה במרכז המחבת עם הרוטב כאשר הקצה פונה כלפי מטה. כך ממשיכים עם כל החצילים ומניחים אותם בצורה מעגלית אחד ליד השני בצפיפות. מחממים שוב ומביאים לרתיחה ומכבים את האש. 

אם רוצים ניתן להוסיף פרוסות של כדור מוצרלה פרסקה ולפזר פרמזן מגוררת. מכסים במכסה או נייר אלומיניום ומעבירים לתנור לכ-40 דקות. מסירים את המכסה, או נייר האלומיניום, מגבירים את החום ל-200 מעלות ומעבירים לגריל – נותנים כ-10 דקות להשחמה, או 5 דקות אם לא הוספתם גבינות.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)