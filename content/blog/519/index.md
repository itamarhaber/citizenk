---
date: 2017-12-07 12:05:00+02:00
description: ???
source: https://www.haaretz.co.il/food/cookingwithkids/2017-12-07/ty-article/0000017f-f8e1-d318-afff-fbe302f80000
tags: בישול
title: מרק בצל עם סוד קטן
---

ארבעת הימים שהעברתי עם המרכזית, אוטוטו בת 12, בפריז, היו מלאים וגדושים בחוויות, הליכות, סיפורי היסטוריה, קניות, אוכל, קינוחים וחיוכים ולא בהכרח בסדר הזה, לרוב במעורבב. פריז קיבלה אותנו באפס מעלות ובקישוטי חג מולד ואנחנו החזרנו לה בחיוך מאושר. זה היה כל מה שרצינו וסליחה על הקלישאה, אבל קיבלנו אפילו עוד יותר. 

הרעיון היה להיות ספונטניות וליהנות במקסימום. הכנו רשימה של אפשרויות לפעולות וזכות הבחירה ניתנה למרכזית, שזה היה הטיול שלה. הרעיון המנחה היה מה שלא נספיק הפעם, נספיק בפעם הבאה ואכן נשארנו עם עוד המון מקומות שסומנו על המפה, אבל זה היה צפוי. 

לסכם אי אפשר ובכל זאת שני דברים: פטיסרי, שוקולטיירים ובית קפה רבים מעטרים את פריז, אבל אם זו הפעם הראשונה שלכם ואתם חובבי מתוק יש שני מקומות שממש לא כדאי לפספס: רשת בתי הקפה [אנג'לינה](/food/petitsfours/2016-11-30/ty-article/.premium/0000017f-ef84-d0f7-a9ff-efc50f9b0000), שאין ממש צורך להציג, הם קנו את שמם מזמן ואת הגלידה הטובה בפריז לטעמי Berthllion Glacier. 

 עברו לתצוגת גלריהארבעת הימים שהעברתי עם המרכזית, אוטוטו בת 12, בפריז, היו מלאים וגדושים בחוויות, קניות, אוכל, קינוחים וחיוכיםצילום: קרן הבר אנחנו הלכנו לסניף בגני לוקסמבורג (19 Rue de Vaugirard), שהיה לא רחוק מהמלון ולכן היה גם התחנה הראשונה שלנו בעיר, מיד אחרי שהתמקמנו. המרכזית בחרה ב- Medicis, קינוח שהוכן במיוחד לכבוד התערוכה על בני מדיצ'י במוזיאון הסמוך, ומשקה שוקולד חם ואני בחרתי בקרם ערמונים וקפה. אל הגלידה של ברטיון (29-31 Rue Saint-Louis en l'Île) הגענו ביום למחרת כשהטמפרטורה בחוץ עמדה על מינוס 2 מעלות ולא היה דבר מנחם ומשמח יותר מאשר הגלידה הזאת. היא בחרה וניל, אגוזים ושוקולד, אני בחרתי בפטל ומנגו. 

התכנון היה ללכת גם ל- aux merveilleux de fred paris אלא שנותרו רק יומיים ויום אחד הוקדש לארמון ורסאי ובשני הפטיסריות שלו סגורות. סיכמנו בינינו שבפעם הבאה זה יהיה המקום הראשון שנלך אליו וניחמנו את עצמנו באוכל רחוב – ערמונים קלויים, קרפ ופירות יער, כי אין כמו [השווקים של פריז](/food/petitsfours/2014-08-27/ty-article/.premium/0000017f-f88a-d044-adff-fbfbd56c0000). 

 עברו לתצוגת גלריהניחמנו את עצמנו באוכל רחוב – ערמונים קלויים, קרפ ופירות יער, כי אין כמו השווקים של פריזצילום: קרן הבר בלילה השלישי שלנו בפריז חיפשנו אחר ביסטרו סודי שלא מקבל הזמנות, רק שכחו לספר לנו שיש שני רחובות כאלה בפריז ואנחנו כמובן הלכנו לשני. המזל הוביל אותנו לביסטרו פשוט אחר וטעים לא פחות, בו המרכזית הרהיבה עוז והזמינה בפעם הראשונה מרק בצל לעצמה. אלא שבעודה אוכלת בהנאה, היא פתאום נעצרה ואמרה שחבל לה שעד עכשיו היא לא ניסתה מהמרק שאני מכינה, כיוון שקרוב לוודאי שהיתה אוהבת אותו יותר. 

יום אחרי הנחיתה ומול המרכזית הונח המרק הזה. כשקמה לקחת מנה שנייה, היא הודיעה בחגיגיות שהיא צדקה. לכן הוא כאן לפניכם עם סוד קטן שגילה לי בעל ביסטרו בפריז והוא טמון במילה - סויה, כן - סויה. 

 עברו לתצוגת גלריה**מרק בצל צרפתי** (6 מנות) 

**מה?** 

5 בצלים בינוניים 

50 גרם חמאה ללא מלח 

1/2 כפית סוכר 

4 שיני שום (לפחות, אפשר גם ראש שום) כתושות 

200 מ"ל יין לבן 

2 כפות קמח 

1.5 ציר מרק עוף (אפשר גם מים) 

1/4 כוס סויה (לא חובה) 

1 כף יין שרי או פורט 

מלח, פלפל שחור טחון 

צרור עשבי תיבול (פטרוזיליה, עלי סלרי, טימין) 

**להגשה:** 

12 פרוסות בגט קלויות להזהבה, או 4 פרוסות חלה (עדיף קצת יבשים) 

200 גרם גבינה מגורדת (גרוייר, אמנטל ואפילו מוצרלה) 

**איך?** 

קולפים את הבצל, חוצים אותו לשני חצאים ופורסים לפרוסות דקות. 

ממיסים את החמאה בסיר גדול בחום בינוני נמוך וכשהיא נמסה מוסיפים את הבצל ומטגנים כעשרים דקות, מוסיפים 1/2 כפית סוכר וממשיכים לטגן לאט את הבצל עד שצבעו נעשה חום-מוזהב, עוד כ-20 דקות. אפשר לעשות את השלב הזה מהיר יותר, אבל ככל שמאריכים בו, כך הטעם והצבע של המרק יתעצמו וישביחו. 

מוסיפים את שיני השום הכתושות ומערבבים כדקה. 

מוסיפים את הקמח תוך כדי ערבוב וממשיכים לערבב עוד כשתי דקות ושופכים את היין הלבן, עדיין מערבבים, מביאים לרתיחה ואחריה מבשלים עוד כ-2 דקות. 

מוסיפים את הציר (או המים), מוסיפים סויה, מלח, פלפל שחור ומביאים לרתיחה תוך ערבוב. 

 כשרותח מוסיפים את יין השרי (או הפורט), צרור עשבי תיבול, מנמיכים את האש, מכסים ומניחים להתבשל עוד כחצי שעה. 

בינתיים קולים את פרוסות הבגט או החלה. 

כשהמרק מוכן, מוזגים לקערות, מניחים את הלחם הקלוי, בוזקים מנה יפה של גבינה מגוררת ומכניסים לתנור שחומם מראש ל- 180 מעלות עד שהגבינה מותכת. 

להוציא בזהירות ולהגיש מיד. נחמד לקשט עם עירית קצוצה.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)