---
date: 2020-01-23 09:30:00+02:00
description: ???
source: https://www.haaretz.co.il/blogs/karenhaber/2020-01-23/ty-article/0000017f-f8b7-d2d5-a9ff-f8bfac770000
tags: דעות
title: על גב הניצולים, כל הדרך לקלפי
---

חוץ מאיראן, השימוש בקלף השואה אהוב מאוד על ראש הממשלה בנימין נתניהו. ועם זאת, חוסר הטאקט שלו בניסיון לייחס למנהיגותו את [הגעתם של עשרות ראשי מדינות מרחבי העולם לפורום השואה הבינלאומי](/news/politics/2020-01-23/ty-article/.premium/0000017f-e0ac-d568-ad7f-f3ef3d600000) - הוא אחד ממפגני זילות השואה הגדולים ביותר. 

אך סמלי שהגעת פמליות רמות דרג לירושלים לציון 75 שנה לשחרור מחנה ההשמדה אושוויץ-בירקנאו נוצלה בידי נתניהו לקרקס יח"צ שעיקרו תעמולת בחירות. מסתבר שאין עסקים טובים יותר מהשואה, ומי אם לא מנהל השיווק לשעבר של חברת רהיטים יזהה ראשון את הפוטנציאל. הרי שיירת שועי עולם מתיישבת נפלא עם הקמפיין הלעוס והמתמשך "מצבנו המדיני מעולם לא היה טוב יותר". 

משתתפי הפורום באו לאירועי הזיכרון לא בגלל נתניהו, אך ממלאים בעל כורחם תפקיד בהצגה הזו. מול זכרם של שישה מיליון יהודים, ומתוכם יותר ממיליון שנרצחו באושוויץ, הייתי מצפה מראש הממשלה למעט ענווה וממלכתיות. יש לא מעט סמליות בעובדה שיום השנה ה-75 לשחרור אושוויץ נעשה על אדמת ישראל, המדינה שהוקמה כבית לאומי לעם היהודי מתוך הרצון הבינלאומי ב"לעולם לא עוד". 

אלא שכרגיל איפשהו במעבר מהכוח אל הפועל - משהו השתבש. זה מתחיל בשורדי אושוויץ שלא הוזמנו - מה שווה כל הזיכרון הפומבי הזה ללא הכבוד המינימלי הזה, ועוד ביום ניצחונם האישי על הנאצים? זה ממשיך במסיבת הקוקטייל, האפטר פארטי והדי.ג'יי של ראש העיר ירושלים - שעדיף אפילו לא להתחיל להסביר את בעייתיותה, וזה מסתיים בניסיון למנף את האירועים למטרות פוליטיות מבית ול-White Wash של הכיבוש מבחוץ. 

מטרת האירוע היא לזכור את אחת מהטראומות הגדולות ביותר שידעה האנושות ולנסות לנתב את הרע האולטימטיבי שגלום בה לשינוי חיובי. אלה, אגב, מטרותיו המוצהרות של [פורום השואה הבינלאומי](https://worldholocaustforum.org/about-the-foundation/): מלחמה באנטישמיות, הפצת הלקח האנושי, יצירת יחסים סובלניים בין דתות ולאומים ומחיקת דפוסי גזענות ושנאת זרים. עבור נתניהו כל אלה הם זוטות. הוא מנצל את בואם של מנהיגים "לזכור ולא לשכוח" כדי לדבר על סיפוח בקעת הירדן והבעיות של ישראל בבית הדין הבינלאומי בהאג, בעיות שכן מהותן היא שישראל עצמה אינה זוכרת את הלקח האנושי כשמדובר בפלסטינים. 

משואה לתקומה ומשם לזילות. ראש הממשלה רוקד על דם נרצחים כל הדרך אל הטקס וישראל פחות מעוניינת בלקח ויותר במיצוי קלף הקורבן. אלא שללא הפנמת המסר של השואה, גם את הקלף הזה כבר אי אפשר לשלוף. ישראל מובלת בידי נתניהו לעידן הכי לאומני שלה. עידן שמונע משנאת האחר, צמצום השיח הפוליטי, סימון "בוגדים" וכרסום עקרונות הדמוקרטיה. דומה ששום לקח היסטורי לא נלמד בה. 

ובפרפרזה על דברי הפתיחה של גדעון האוזנר, התובע במשפטו של אדולף אייכמן, שדומה שנשתכחו מלב (ולא, אין כאן חלילה השוואה בין נתניהו לאייכמן): במקום זה בו אני עומדת לפניכם ללמד קטגוריה על הניכוס הפוליטי הציני שעושה בנימין נתניהו לפורום השואה הבינלאומי - אין אני עומדת יחידה. עמדי ניצבים כאן בשעה זו שישה מיליון בני אדם, שנתניהו מנסה לרכוב על גבם כל הדרך לקלפי. אני מתביישת כישראלית וכאדם שנתניהו הוא הפנים שמייצגות אותי.