---
date: 2020-01-23 13:51:00+02:00
description: ???
source: https://www.haaretz.co.il/food/cookingwithkids/2020-01-23/ty-article/0000017f-f8b6-ddde-abff-fcf7f8d70000
tags: בישול
title: תבשיל חורפי של בקר בבירה
---

יש לא מעט יתרונות בבישולי קדרה אבל בעיניי העיקרי שבהם הוא שיחד עם בישולי שישי בערב גם מסתיימים הבישולים העיקריים לשבת מה שמשאיר את הבוקר והצהריים יחסית פנויים (למעט פנקייקים וופל בלגי – ט.ל.ח) ומה יותר מתגמל מלהישאר בבית וגם לא לעמול בשבת?

ההשראה למתכון התקבלה מתבשיל אירי של בשר מבושל בגינס, אבל מכיוון שלא יכולתי להשיג את המתכון הספציפי החלטתי לאלתר וזה עבד מצוין, גם אם לא לגמרי הולך בעקבות המקור. זה מתכון פשוט של טעמים שמתחברים זה לזה נכון והתוצאה שווה כל רגע.

**תבשיל בשר בקר בבירה ופטריות (6 מנות)**

**מה?**

1.2 ק"ג בשר בקר לקדרה (למשל צלי כתף, כתף מרכזי, פילה מדומה)

2 בצלים לבנים בינוניים – חותכים לחצאים, פורסים לפרוסות דקות וחוצים

1 כרישה (לא חובה) – פרוסה לפרוסות דקות

4 בצלים ירוקים – פרוסים לפרוסות דקות

250 גרם פטריות שמפיניון טריות חתוכות לרבעים

6 שיני שום קצוצות

330 מ"ל בירה כהה

3 כפות קמח לקימוח הבשר

שמן זית לטיגון

מלח ופלפל שחור

1 ליטר מים בערך לכיסוי הבשר

צרור עשבי תיבול קשור בחוט שפגט: פטרוזיליה ואפשר גם תימין וענף רוזמרין

**איך?**

חותכים את הבשר לקוביות יחסית גדולות של כ-4-5 ס"מ כל אחת.

טובלים את קוביות הבשר בצלחת עם קמח לבן, דואגים לכיסוי מלא של הנתחים בקמח ומנערים את שאריות הקמח.

מחממים שמן זית בכמות שמספיקה לכיסוי התחתית של סיר גדול (עדיף ברזל, אבל לא חובה) על אש בינונית וכשהשמן חם מתחילים להשחים את נתחי הבשר. אם אין מספיק מקום לטגן את הנתחים בפעם אחת, פשוט טגנו בסבבים ואם יש צורך הוסיפו עוד מעט שמן. כשנתחי הבשר שחומים ואטומים מכל הכיוונים מוציאים אותם לצלחת נקייה.

אחרי שכל נתחי הבשר הושחמו, מוסיפים עוד קצת שמן אם יש צורך, מגרדים את תחתית הסיר ומוסיפים את הבצל, הכרישה והבצל הירוק ומטגנים אותם עד להזהבה.

מוסיפים את השום ומטגנים עוד כשתי דקות.

מחזירים את הבשר לסיר ומוסיפים את הפטריות החתוכות, מטגנים יחד כדקה ומתבלים במלח ופלפל שחור.

מוזגים פנימה את הבירה, מגבירים את הלהבה ומניחים לה להתבשל כ-4 דקות תוך ערבוב מזדמן, כך האלכוהול יתאדה ונישאר עם הטעם.

מוזגים מים עד לכיסוי הבשר ומביאים לרתיחה. מוסיפים את צרור עשבי התיבול, מנמיכים את האש, מכסים את הסיר ומבשלים כשעתיים כשמדי פעם מערבבים ובודקים שיש מספיק מים.

כשמוכן מוציאים את צרור עשבי התיבול ומגישים לצד פירה תפוחי אדמה או אורז.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)