---
date: 2019-10-31 10:21:00+02:00
description: ???
source: https://www.haaretz.co.il/food/cookingwithkids/2019-10-31/ty-article/0000017f-f8a4-d2d5-a9ff-f8ac4f830000
tags: בישול
title: מוסקה יוונית אסלית, כמו שצריך
---

הכל התחיל בטיול באי יווני קטן ולא מתוייר במיוחד לפני בערך 20 שנים. חשבנו על הכל חוץ מזה שאף אחד לא ממש ידבר אנגלית ולא יהיה מי שיבין שאלות מוזרות כמו "איזה עשבי תיבול יש במנה?"; עם רוב המנות לא היתה ממש בעיה אבל בתבשילים זה כבר קצת מסתבך כי לא תמיד אפשר לדעת ועם אלרגיה מסכנת חיים אי אפשר לקחת סיכון. באחד הימים נכנסנו למסעדה, טוב לא ממש מסעדה, דומה יותר למרפסת ביתית עם שולחנות, אבל הריח היה מבטיח.

אחרי כמה ימים של בעיקר אוכל קר, ריחות התבשילים שעלו מהמטבח הקטן פעלו עלי כמו צלצול של פעמון על כלבים של פבלוב ואני רציתי מוסקה. הייתה לי תחושה שעד שלא אטעם מוסקה יוונית אמיתית לא אדע מה מפספסת, בעיקר בארצנו הקטנטונת ושומרת הכשרות. השיחה עם המלצר הייתה משעשעת אבל לא בטוח שהוא הבין, חמש דקות לתוך ההזמנה, והוא הגיע וביקש שאבוא איתו.

אין לי מושג מה הוא הבין אבל מצאתי את עצמי מול אישה יוונייה מבוגרת וחביבה שלא ידעה מילה בשפה אחרת חוץ מיוונית, אבל ידעה את דרכה במטבח ושתינו לא היינו צריכות יותר. עמדתי והסתכלתי עליה מכינה את המוסקה ואני זוכרת שאמרתי לעצמי לזכור כל ניואנס כדי שאוכל להעלות אותו על הכתב בהמשך.

חזרתי מיוון עם המון חוויות ואוצר: מתכון למוסקה יוונית אסלית, לא כזו שעושים בארץ, כזו שעושים במטבח קטן באי יווני, הרחק מההמון הסואן. מעולם לא חשבתי להעלות אותו על הכתב עד המייל מהעורך ששאל אם יש לי מתכון למוסקה. עניתי שיש לי אחד עם סיפור. הרגע קראתם את הסיפור והנה המתכון.

**מוסקה עם חצילים Mousskás me Melizánes**

 עברו לתצוגת גלריהצילום: קרן הבר**מה?**

4 חצילים גדולים, עדיף כמה שיותר קלים ומוצקים

קמח לקימוח החצילים (לא שלב חובה)

מלח

שמן לטיגון

2 בצלים חתוכים לקוביות דקות

1/2 קילו בשר בקר טחון

ראש שום שלם

500 גרם Passata רסק עגבניות איטלקי ו-1/3 כוס (80 מ"ל) מים, או לחלופין 3 כפות רסק עגבניות וכוס (240 מ"ל) מים

מלח ופלפל

1/2 כוס (100 גרם) פרמזן מגורדת

3 כפות שמן זית לכיסוי המחבת

עלה דפנה

צרור פטרוזיליה קשור בחוט שפאגט (תוספת שלי שהתבררה כמצוינת)

**לרוטב בשמל:**

1/3 כוס (80 מ"ל) שמן צמחי

3 כפות (24 גרם) קמח לבן

3/4 כוס (180 מ"ל) חלב

מלח ופלפל

אגוז מוסקט (לא חובה)

1/2 כוס (100 גרם) פרמזן מגורדת

**איך?**

מתחילים עם החצילים: שוטפים אותם היטב ומנגבים, קוטמים קצוות וחותכים את החצילים לאורך לפרוסות דקות (אפשר גם לרוחב אם נוח יותר) של כ-5 מ"מ.

כדי להוציא מהם את המרירות זורים על פרוסות החצילים המון מלח או לחלופין מכניסים אותן למי מלח – מה שיותר נוח לכם. נותנים לפרוסות לנוח במלח לפחות שעה ותאמינו לי שזה עושה את כל ההבדל. אחרי שהחצילים מגירים את הנוזל המריר, מנגבים אותם היטב באמצעות מגבות נייר. אם הכנסתם למי מלח יש לסנן את המים ולנגב היטב לפני הטיגון.

במחבת גדולה מחממים שמן לטיגון בגובה של כ-2 ס"מ.

אפשר לקמח את החצילים (זה מה שעשתה היוונייה, אבל כבר גיליתי שזה לא חובה), אם מקמחים אותם יש לנער מעודפי הקמח לפני הטיגון.

מטגנים את החצילים משני הצדדים עד שהם משחימים. זמן הטיגון משתנה מסבב לסבב ובהתאם לעובי החצילים וחום השמן וחשוב להיות ערניים.

מניחים את החצילים המטוגנים בצלחת מכוסה בנייר סופג.

במחבת גדולה אחרת, מחממים מעט שמן לטיגון ומוסיפים את קוביות הבצלים הדקיקות. מטגנים עד להזהבה.

מוסיפים את הבשר הטחון ובאמצעות שתי כפות עץ מפוררים אותו עד דק ונותנים לו להשחים.

מקלפים את שיני השום, כותשים אותן ומוסיפים לבשר ומטגנים עוד כשתי דקות.

מוסיפים את רסק העגבניות, מים, מלח ופלפל ומערבבים היטב.

מביאים לרתיחה ומוסיפים את עלה הדפנה וצרור הפטרוזיליה ומבשלים כשעה, מדי פעם מערבבים ובודקים שיש מספיק נוזלים. אחרי שעה מורידים מהאש.

מחממים תנור ל-200 מעלות.

**להרכבה:**

בתבנית מלבנית מזכוכית, מניחים שכבה ראשונה של חצילים בצפיפות ושופכים מעליה כשליש מכמות הבשר. מעל מניחים עוד שכבה של חצילים ושוב כשליש מכמות הבשר, עוד שכבת חצילים, עוד בשר ובסוף עוד שכבת חצילים.

**לרוטב בשמל:**

למחבת רטבים מוזגים את השמן, מחממים על להבה בינונית ומוסיפים את הקמח. מערבבים כ-2 דקות ומוסיפים את החלב, מערבבים כ-3 דקות וממשיכים לערבב כל הזמן עד שהתערובת מסמיכה. מוסיפים את המלח והפלפל והפרמזן.

שופכים את רוטב הבשמל מעל שכבת החצילים העליונה ומעליהם עוד 1/2 כוס פרמזן מגורדת.

מכניסים לתנור ל-45 דקות.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)