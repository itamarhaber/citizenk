---
date: 2021-06-29 11:54:00+03:00
description: ???
source: https://www.haaretz.co.il/family/homeschooling/2021-06-29/ty-article/.premium/0000017f-f8c1-ddde-abff-fce5dc590000
tags: חינוך
title: משפחה היא לא דמוקרטיה, אבל בהחלט אפשר לתרגל בה שיח זכויות
---

אחד הדברים שאנחנו מייחסים לבית הספר הוא ההכשרה האזרחית של הילדים, שלרוב מיתרגמת לשעות לימודי אזרחות די מצומצמות בבית הספר התיכון, רובן בדגש על צביונה היהודי של המדינה - כאילו אין להם מספיק שעות מזה ב-12 שנות הלימודים. למרות שאין שום סיבה לחכות לתיכון, מעט מאוד דגש מושם על מהי דמוקרטיה, בסייג אחד - כולם ידקלמו שישראל דמוקרטיה, אך לאור מצב הידע שלהם נראה שזו אקסיומה נתונה.

העניין הוא שלא צריך לחכות לבית הספר כדי לפתח תפיסה דמוקרטית אצל ילדים. זה לא אומר שבית צריך להתנהל באופן דמוקרטי, זה בוודאי לא יעיל במשפחה, אבל הוא יכול להיות עד כמה שיותר דמוקרטי בהתנהלות שלו. כמובן שזה עניין תלוי גיל, במובן של שיתוף בקבלת החלטות, גם אם משקל הקול שלהם אינו כמשקל הקול שלכם, ההורים.

לא פשוט לנסות לסדר את הכל לטור אחד וקצר משום שזו תפיסת עולם שלמה. לתפיסתי, מושגים בסיסיים בדמוקרטיה צריכים להיות חלק מעולם המושגים של ילדים. בניגוד לעמדות פוליטיות, תפיסת הדמוקרטיה חיונית לביסוס מסורת דמוקרטית; רק אזרחים שיכולים להעריך את חשיבות הדמוקרטיה ושבריריותה יכולים להגן עליה, וזה דורש ידע והבנה עמוקה של המושגים.

נראה לנו הגיוני שלמידת המושגים מספיקה כדי להגיע להבנה של הדברים, אולם אם רגע תחשבו על שיעורי הספרות שלכם בתיכון, בהם למדתם המון מושגים, מעט מאוד מהם אתם זוכרים ויכולים להסביר, ובצדק - לא היה לכם בהם שימוש. לכן אם נוער לומד מושגים בדמוקרטיה למבחן, הוא אולי יהיה מוכן למבחן על הנייר, אבל בטח לא למבחן המציאות. זה לא נורא אם הוא ישכח מה זה אקרוסטיכון, אבל זה יהיה די גרוע אם את המושג דמוקרטיה הוא ירדד ל"הרוב קובע", וישכח את הקטע ה"פעוט" הזה של שמירה על זכויות המיעוט.

 Yuval Mendelsonאם כך, איך מעודדים חינוך לאזרחות ולשיח זכויות? הנה ארבעה רעיונות עיקריים כמקורות להשראה ואפשרויות פעולה:

**1. תרבות דיון.** אחד הדברים שילד מביא מהבית זה תרבות דיון. אם נקפיד בעצמנו על תרבות דיון כבר מההתחלה, זה משהו שייקלט. מגיל צעיר, ברגע שהוא מגיע נסער, לעצור, לעזור לסדר מחשבות. כשיש ויכוח לבקש לתת טיעון, מכיוון ש-"לא הוגן" זהו אינו טיעון. כשיש ריב בין אחים, לתת לכל אחד לדבר בזמנו, לא לאפשר דיונים סוערים ולעצור אותם בטרם הם מתפתחים. גם אם לא פעלתם כך מגיל צעיר, זה אף פעם לא מאוחר מדי להתחיל, רק דורש זמן הסתגלות יותר ארוך של כולם. מותר לא להסכים או לכעוס, אבל חשוב לזכור שדיון בנוי משיח של טיעונים שמכבד את כל הצדדים. כי זאת בדיוק הנקודה - איפה הם אמורים ללמוד לדון בנושאים לא פשוטים, אם לא בבית?

**2. כמה נקודות מבט.** ככה מייצרים תשתית פלורליסטית: לכל סיטואציה ביתית יש לא מעט נקודות מבט, בעוד שלילד, בטח עד גיל 8-9, יש נקודת מבט מאוד ממוקדת בעצמו, וייתכן שיתקשה בהתחלה להכיל את נקודת המבט שלכם. "אני חושב שמגיע לי ארטיק", יכול לקבל סירוב, אבל גם יכול לקבל תשובה כמו "אני מסכימה שהתנהגת נפלא, אבל בעיניי הארטיק לא קשור לעניין", או כל תשובה אחרת, שגם מקבלת את דעתו, אבל גם מציינת את דעת ההורה. וכמובן שזה עובד בדברים מסובכים הרבה יותר, לדוגמה: "אני מבינה שאת לא רוצה להשתתף באירוע המשפחתי, אבל במקרה הזה אני לא יכולה להרשות את זה כי אין מי שישמור עליך / כי זה חשוב לי שכל המשפחה תהיה", או כל הסבר אחר.

ניתן לתרגל זאת גם עם סיפורים חיצוניים, למשל כשצאצא מגיע ומספר שחבר בחר ללכת לחבר אחר, למרות שהוא הזמין אותו. אפשר להזכיר שגם לו זה קורה לפעמים, ושיש כל מיני סיבות שבגללן אדם בוחר את בחירותיו. הנקודה היא לתרגל את השריר של הכלה של נרטיב, "סיפור", אחר.

**3. חוסר הסכמה הוא לא טאבו.** חשוב לציין שאני מאמינה שדווקא במשפחה לא צריכים להיות נושאים שאסור לדבר עליהם, ובאופן עמוק יותר, יש חשיבות רבה להבנה שחוסר הסכמה מותר גם במשפחה. אחד הדברים שחשובים לי כהורה הוא לנסות לכבד את ההחלטות של ילדיי, ולאפשר להם ללמוד בעצמם כשהם מתעקשים. אחד הדברים שלא פעם גורמים למריבות בגיל ההתבגרות הוא חוסר הסכמה, ופה בדיוק המקום לייצר תקשורת וגם לאשרר את העובדה שחוסר הסכמה זה בסדר - לעיתים יהיו לכך השלכות, וכדאי שזה יהיה ברור - אבל מובן שזה יקרה, בוודאי ככל שמתבגרים. גם שיתוף פעולה במצב של חוסר הסכמה מתרגל את חשיבות היכולת להכיל.

**4. הגנה על זכויות.** זה לא משהו שאפשר ליישם במשפחה כמו בדמוקרטיה, אבל אפשר לשאוף לשם בתחומים שניתן, כל אחד לפי שיקול דעתו. דווקא במצבים של ריבים ניתן לדבר על הליך הוגן, על חשיבות השמירה על הזכויות וגם על החובות וההבנה של מה זה אומר בדיוק הגנה על זכויות. אפשר ללמוד זאת באמצעות דברים פעוטים, כמו זמני שימוש בקונסולת משחק, כמו גם במסגרת דיון על חובות ומשימות בבית. דווקא השבוע היה לנו בבית מקרה של "הגנה על זכות הפרטיות" - הבכור ראה משהו שקטינא עשה ונזעק לתקן אותו, אלא שאת "הידע" הוא רכש ממבט דרך דלת חצי פתוחה. הכוונה של הבכור היתה טובה, אבל הוא לא ידע לנהל את המצב וזה הוביל לשיחה, על ההבדל בין נכון ובין הליך הוגן, על הזכויות לפרטיות ועל מה ניתן לעשות עם מידע שלא קיבלנו בדרך ראויה.

הבית, קשרי המשפחה והסיטואציות שמזמנים החיים מגיל צעיר, מאפשרים לנו ללמד את אותם מושגים, לשכלל הבנה ולתרגל אותה, גם כשזה מגיע לנושא של אזרחות. זה לא רק עניין של הנלמד בבית הספר, זה עניין גם של הורות.

*מוזמנים לשלוח שאלות ונושאים לדיון למייל [LegadelBabait@gmail.com](mailto:LegadelBabait@gmail.com)*

לחצו על הפעמון לעדכונים בנושא:
------------------------------

* [הורות](/ty-tag/parenthood-0000017f-da26-d938-a17f-fe2ebef50000)
* [חינוך](https://www.themarker.com/ty-tag/0000017f-da2f-d494-a17f-de2f87270000)