---
date: 2017-10-19 20:37:00+03:00
description: ???
source: https://www.haaretz.co.il/food/cookingwithkids/2017-10-19/ty-article/0000017f-f8e1-d2d5-a9ff-f8ed0aa80000
tags: בישול
title: עוגת שמרים שאוכלים בשבת בבוקר
---

שבת בבוקר, יום יפה, אמא שותה המון קפה וכותבת עד שהילדים מתעוררים והספירה הבלתי נמנעת לאחור מתחילה – כי שבת בבוקר, זאת יודע כל ילדון, יש [פנקייק](/food/breakfast/2015-06-24/ty-article/0000017f-f7b6-d318-afff-f7f74e7c0000) ואם תרצו אין זה התניה, אבל זה כן. אך מכיוון שמי שאשם בהתניה הזו הוא כותבת שורות אלה, אני לא רואה שום סיבה בהמשך הדיון, אני מניחה שגם לא אתם. 

**אוהבים לבשל?** **[הצטרפו לקבוצת הפייסבוק של מדור האוכל](https://www.facebook.com/groups/135499163724115/)** 

אבל הסיפור שלנו מתחיל ביום שבת בבוקר, כשאמא אחת קמה, שתתה קפה והגיעה למסקנה שזה חבל במיוחד שאין שום פטיסרי ראוי לשמו בסביבה הקרובה ופתאום היא נזכרה שבעצם גם היא יכולה. וכך למרות הידיעה הברורה שהמרד על הבאונטי יכול להיות רק סיפור ענוג בהשוואה למרד הפנקייק, היא קמה ועשתה מעשה. 

אחד היתרונות של בצק שמרים (ויש רבים, אל תתנו לי להתחיל) זה שאפשר מכמות אחת של בצק לעשות כמה מאפים וכך אם במקרה אין הסכמה לגבי המילוי ניתן להים יותר מילוי אחד בלי יותר מדי עבודה. התכנון להכין עוגת קרם גבינה ופירות יער נתקל באכזבה מצד פלג שונאי הפירות בעוגות ולכן באחת הומר חצי הבצק השני [בשבלולי קינמון ושבלולי נוטלה](/food/cookingwithkids/2016-07-05/ty-article/0000017f-f8d1-d47e-a37f-f9fd453f0000). והנה עוד יתרון של בצק – ילדים לא רק אוהבים לאכול, הם גם אוהבים לעבוד אתו ומסתבר שחלקם אפילו כשהם רק קמים משינה ועוד בשבת. 

**עוגת שמרים פירות יער וקרם גבינה (כמות ל-2 תבניות אינגליש קייק)** 

**מה צריך?** 

**לבצק:** 

450 גרם קמח (3 כוסות קמח ו- 3 כפות) 

2/3 כפית מלח (4 גרם) 

65 גרם סוכר (2/3 כוס סוכר) 

2/3 כוס חלב (160 מ"ל חלב) 

1 ביצה טרופה 

100 גרם חמאה רכה מאוד 

2 כפות שמרים יבשים או 20 גרם שמרים חיים מומסים 

**למילוי:** 

250 גרם גבינת ריקוטה (או גבינת שמנת אחרת) 

300 גרם פירות יער (בסופר ניתן למצוא תערובת קפואה) או שימורי מילוי עוגות 

2 כפות ריבה (פירות יער, פטל, דובדבנים) – אין צורך אם משתמשים במילוי עוגות 

32 גרם (4 כפות) אבקת סוכר 

2 כפות מיץ לימון 

גרידת קליפת לימון מחצי לימון 

**איך מכינים?** 

**הבצק:** 

אם משתמשים בשמרים חיים – מפוררים אותם לתוך 1/4 כוס מים פושרים ומערבבים עם כפית דבש ומניחים בצד. 

בקערת מיקסר מערבבים את הקמח, הסוכר והמלח ואם משתמשים בשמרים יבשים, גם את השמרים היבשים. 

מוסיפים את כל הנוזלים יחד (ביצה, חלב, חמאה ושמרים מומסים) ומפעילים בקצב מתגבר את המיקסר, כאשר הבצק מתגבש מעבירים למשטח מקומח לשים עוד כ- 5 דקות לקבלת בצק אחיד וחלק. משמנים מעט את בצק, מניחים בקערה נקייה, מכסים בניילון נצמד ומניחים לתפיחה של כשעה וחצי. 

**המילוי:** 

מעבירים את פירות היער למסננת ומניחים מעל לקערה. מפזרים מעל כף סוכר ו-2 כפות מיץ לימון ומניחים לפשרה. אחרי ההפשרה מערבבים את פירות היער עם הריבה ומניחים בצד. לא לשפוך את הנוזל שהמצבר בקערה - אם תרצו להכין סירופ למריחה על העוגה בסיום האפייה (זה לא חובה היא עסיסית גם כך), אפשר להשתמש בנוזלים אלה במקום במים. 

לקערה קטנה מכניסים את הגבינה ואת אבקת הסוכר ומקציפים בעזרת מטרפה ידנית. כאשר מתקבל מרקם אוורירי, מכסים בניילון נצמד ומכניסים למקרר עד להרכבה. 

**ההרכבה:** 

כאשר הבצק מוכן מעבירים אותו למשטח עבודה מקומח ומחלקים אותו לשני כדורים. מרדדים כל כדור למרובע בעובי של כחצי סנטימטר ובגודל של 35X30 סנטימטר. מניחים את מלבן הבצק כאשר החלק הארוך לפנינו. בעזרת סכין יש לחרוץ משני צדי המלבן רצועות באורך 10 ס"מ וברוחב של כ- 1-1.5 ס"מ, כך אנחנו מחלקים את הבצק ל- 3 אזורים: 2 אזורי רצועות ואזור המילוי. 

בזהירות מעבירים את הבצק לתבנית משומנת קלות כך שמרכז הבצק על קרקעית התבנית והרצועות בצדדים מונחות על צדי התבנית ולא נופלות פנימה. אפשר גם לוותר על התבנית ופשוט להניח על נייר אפייה על תבנית של תנור. חשוב להעביר לתבנית או לנייר האפייה בשלב הזה משום שהמילוי כבד ויהיה קשה להעביר אותה ממשטח העבודה לנייר אפייה אחרי המילוי והקליעה. 

חוזרים על הפעולה עם כדור הבצק השני, או שמחליטים כמונו שעושים אתו משהו אחר – נניח [שבלולי קינמון](/food/cookingwithkids/2016-07-05/ty-article/0000017f-f8d1-d47e-a37f-f9fd453f0000) או נוטלה. 

מורחים חצי מכמות קרם הגבינה על שדרת הבצק המרכזית (בשליש המרכזי המיועד למילוי) ומניחים שוליים של חצי ס"מ בשני הקצוות ללא מילוי. מעל קרם הגבינה מניחים חצי מכמות פירות היער. 

עכשיו מתחיל שלב הקליעה – מרימים את קצה הבצק – הרצועה הראשונה מימין והרצועה הראשונה משמאל, את המרכז מקפלים לכיוון המילוי כך שהמילוי בקצה יכוסה בבצק, את הרצועה הימנית מעבירים לכיוון שמאל ואת השמאלית ימינה, כך שיכסו את כפל הבצק בקצה המילוי. מכאן ממשיכים לרצועה השנייה מימין ומכסים אתה את המילוי עד שהיא מגיעה כמעט לצד השני, עכשיו מגיע תורה של הרצועה השנייה משמאל – כך חוזרים על הפעולה עד הרצועה האחרונה. כשנותרנו עם שתי רצועות אחרונות (אחת מימין ואחת משמאל) וקצה בצק, דוחפים את קצה הבצק המרכזי פנימה לכיסוי קצה המילוי ומעליו מעבירים את שתי הרצועות האחרות – מימין ומשמאל. 

מברישים בביצה טרופה ומכניסים לתנור לכ- 20-25 דקות תלוי בתנור. 

**אם רוצים סירופ:** איך מכינים? 1/2 כוס סוכר, 1/4 כוס נוזלים, מיץ מ- 1/4 לימון – מכניסים לסיר קטן ומביאים למריחה, מחממים ומערבבים עד ליצירת סירופ סמיך. אחרי 20 דקות בתנור, מברישים את העוגה בסירופ, מכבים את התנור ומכניסים את העודה לתנור המכובה ל- 5 דקות. מוציאים את העוגה, מצננים מעט ובתיאבון. 

 עברו לתצוגת גלריהדניש פירות יער כשמחליטים על מאפה שמרים אישי