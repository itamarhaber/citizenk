---
date: 2018-09-20 13:52:00+03:00
description: ???
source: https://www.haaretz.co.il/food/cookingwithkids/2018-09-20/ty-article/0000017f-f8a4-d318-afff-fbe7b2be0000
tags: בישול
title: 'מתכון: עוגת ביסקוויטים הכי קלה בעולם'
---

עוגת ביסקוויטים היא פחות או יותר המתכון הכי קל ומהיר בעולם והתוצאה טעימה להחריד. הנחתי שכולם יודעים איך להכינה עד שהעליתי תמונה וגיליתי שלא כך הדבר.

אם יש דבר כזה מדורת שבט, אז עוגת ביסקוויטים היא הקינוח הכי מבוקש מסביב למדורה הישראלית, לפחות עבור ילידי שנות ה-70 וה-80 (כן, צר עולמי וכו'). יציאתו של הספר "ילדים מבשלים" ב-1975 הפכה את עוגת הביסקוויטים לאחד השלאגרים בקרב ילדים והוריהם, אם כי היא הייתה פופולארית עוד קודם.

אמא שלי לא הכינה את העוגה הזו יותר מדי פעמים, אבל כל פעם שהיא הכינה אותה, לא עמדתי בפיתוי הקצפי והמענג הזה, עד שפשוט הפסקתי לחכות שיעשו לי והתחלתי לעשות. כשהפכתי להורה חיכיתי קצת ולאחד מימי ההולדת הכנתי גם אותה, ולא רק – גם הכנתי קרם פטיסייר במיוחד כדי שחלילה לא אתפס כאמא שנותנת לילדיה אוכל מקופסה. העוגה חוסלה בשניות, אבל לא בגלל שאחד מילדיי עזר. זה לא היה מספיק חשוב כדי לתהות לפשר העניין, מה גם שכהורה נראה לי שילד שלא אוכל עוגה זו לא ממש סיבה לדאגה. ניסיתי שוב, עוד פעם אחת, את העוגה אבל לא היתה לה היענות, אז ויתרתי - "רק חוסך קלוריות מיותרות," אמרתי לעצמי בטון מבוגר, כי צריך איכשהו לתרץ.

ערב יום כיפור וקטינא כולו רצון לבשל במטבח, אז הכנו מרק וגם שניצלים, פסטה ו"אמא, רגע, אולי נכין עוגה?" לרוב אין בביתנו אינסטנט פודינג אבל מתישהו שקלתי איזשהו מתכון וקניתי, שיהיה. החיפוש בארונות המטבח בניסיון להחליט איזו עוגה הוכרע מיד עם מציאת אבקת האינסטנט. אז קטינא שפך וערבל וטבל ונהנה וחיכה עד שהיא התקררה ואף עד אחרי ארוחת ערב עד שסופסוף הונחה העוגה לפניו. היא היתה ממש טעימה, אף על פי שלא הכנתי קרם פטיסייר במיוחד ומסתבר, שעם עוגה כזו, אין טעם לטרוח עם עמל נוסף ומיותר במיוחד.

אחרי שהעליתי את תמונת העוגה ברשתות החברתיות התברר שלא כולם מכירים את המתכון, אז החלטנו מיד לכתוב אותו, ממש כאן:

**עוגת ביסקוויטים (תבנית מלבנית 20X30 ס"מ)**

 עברו לתצוגת גלריהעוגת ביסקוויטיםצילום: קרן הבר**מה?**

300 גרם ביסקוויטים (פתי-בר)

400 מ"ל שמנת מתוקה להקצפה (32-38%)

1 חבילה (80 גרם) אינסטנט פודינג וניל

1 כוס (240 מ"ל) חלב קר

1/2 כוס חלב קר (לטבילת הביסקוויטים)

1 כפית (5 מ"ל) תמצית וניל טהור

תוספות אפשריות: שוט אספרסו קצר, 30 מ"ל ליקר (אייריש קרים לדוגמה) 

**לגנאש:**

100 גרם שוקולד מריר

100 מ"ל שמנת מתוקה להקצפה (32-38%)

**איך?**

בקערת מיקסר מקציפים יחד את השמנת המתוקה, כוס חלב ואבקת אינסטנט פודינג עד לקבלת מרקם קצפתי.

מוזגים את החלב ותמצית הווניל לצלחת מעט עמוקה, אם רוצים מוסיפים ליקר או אספרסו, ומערבבים. טובלים את הביסקוויטים לשנייה מכל צד ומניחים שכבה ראשונה של ביסקוויטים טבולים זה לצד זה לכיסוי תחתית התבנית.

מורחים מעל שכבה מ-1/3 מכמות תערובת הפודינג.

שוב טובלים ביסקוויטים בחלב ומניחים אותם מעל לפודינג בשכבה אחת צפופה, מעל מורחים שוב 1/3 מכמות הפודינג, ועוד שכבה אחת של ביסקוויטים ושוב שכבה של פודינג. אמא שלי הייתה מפסיקה כאן ומזרזפת שוקולד לצורת פסים של שתי וערב, קטינא ביקש עוד שכבה של ביסקוויטים טבולים ועליה שפכנו את כל הגנאש – זה טעים אבל זו גרסה כבדה יותר.

**הגנאש:** שוברים את השוקולד המריר לחתיכות בקערת זכוכית – מחממים כ-40 שניות (תלוי בעצמת המיקרו) ומוציאים את הקערה, מוסיפים את השמנת ומחממים עוד כ-40 שניות ומוציאים את הכלי, מערבבים עד לקבלת מרקם חלק לגמרי, אם יש צורך מחממים עוד כמה שניות במיקרו ומנסים שוב. כאשר המרקם חלק ומבריק – הגנאש מוכן. יוצקים את הגנאש, או בפסים מעל שכבת הפודינג או על ידי כיסוי כל שכבת הביסקוויטים העליונה.

מכסים בניילון נצמד ומכניסים לקירור, עדיף לילה שלם, אבל גם רק שעתיים-שלוש יספיקו.

לחצו על הפעמון לעדכונים בנושא:
------------------------------

* [עוגות, מאפים קינוחים מתכונים](/ty-tag/cakes-0000017f-da2a-d938-a17f-fe2a21fc0000)
* [מתכונים](/ty-tag/recipes-0000017f-da28-dea8-a77f-de6a4ba50000)