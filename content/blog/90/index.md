---
date: 2021-08-19 13:41:00+03:00
description: ???
source: https://www.haaretz.co.il/food/cookingwithkids/2021-08-19/ty-article/0000017f-f8ab-ddde-abff-fcefea140000
tags: בישול
title: פשטידת ברוקולי קלה
---

אין לי מושג איך אנשים מעבירים את הקיץ בלי להדליק את התנור במטבח, אבל אם אתם לא מדליקים, כנראה שהפעם באמתחתנו מתכון ששווה לשמור לזמנים קרירים יותר. אצלנו הכיריים והתנור עובדים כרגיל גם בקיץ, לא שונתה מסורת המרק וגם לא מסורת הפיצה הביתית.

אחרי שהכנתי קיש ברוקולי בשבוע שעבר, המרכזית שאלה אם אפשר להכין "פשטידה בדיוק כזו אבל בלי הבצק" וכך נולדה לה הפשטידה הזו, שכבר זכתה לככב פעמיים בארוחות ערב השבוע, פעם כתוספת ופעם כמנה העיקרית בתוספת סלט ובשני המקרים זכתה להצלחה. לא צריך לדעת כלום לפני ההכנה – היא פשוטה, קלה וממש טעימה – רק לעקוב אחר המתכון. כמובן שאפשר לשנות גבינות בהתאם למה שיש בבית.

 עברו לתצוגת גלריהפשטידת ברוקולי קלהצילום: קרן הבר**פשטידת ברוקולי (תבנית אינגליש קייק)**

**מה?**

600 גרם תפרחת ברוקולי

1 בצל לבן בינוני

מעט חמאה לטיגון (כ-15-20 גרם)

150 גרם גבינה לבנה

200 מ"ל שמנת חמוצה

2 ביצים גודל L

3 כפות קמח לבן

¾ כפית מלח

פלפל שחור לפי הטעם, אפשר גם ¼ כפית אגוז מוסקט

50 גרם פרמזן מגוררת

חמאה/שמן לשימון התבנית

2-3 כפות פירורי גרסיני

**איך?**

אם משתמשים בברוקולי טרי, קוצצים לתפרחות קטנות וחולטים בליטר מים רותחים עם כף מלח, מסננים. מצננים במים קרים כדי להפסיק את הבישול. אם משתמשים בברוקולי קפוא, אפשר להפשיר במסננת כחצי שעה.

מחממים מחבת גדולה על הכיריים, מוסיפים מעט חמאה, ממיסים. מוסיפים את הבצל, מנמיכים את האש ומערבבים. מטגנים את הבצל עד שהוא נעשה שקוף ומוסיפים את הברוקולי, מערבבים, ממליחים מעט ומאדים עד שלא נותרים נוזלים. מורידים מהאש ומצננים.

מחממים תנור ל-180 מעלות.

בקערה גדולה מערבבים היטב את הביצים, הגבינה, השמנת, המלח, הפלפל ואגוז המוסקט.

משמנים את תבנית האפייה ובוזקים באופן שווה את פירורי הגרסיני.

אם במקרה יש נוזלים בבצל והברוקולי מנקזים אותם לפני, אבל לא אמורים להיות. מוסיפים את הבצל והברוקולי לתערובת הגבינה והביצים ומערבבים היטב. מוסיפים את הקמח ומערבבים עד שהוא נטמע באופן מלא. יוצקים את התערובת עם הברוקולי והבצל לתבנית משומנת, מפזרים מעל את הפרמזן. אם רוצים בוזקים מעט פירורי גרסיני מעל וגם כ-6-7 קוביות של חמאה קטנות ודקות.

מכסים בנייר אלומיניום ומכניסים למרכז התנור לכחצי שעה. מסירים את נייר האלומיניום וממשיכים לאפות את הפשטידה כ-15 דקות נוספות. מכבים את התנור, מוציאים את הפשטידה ונותנים לה לנוח כ-5 דקות לפני ההגשה.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)