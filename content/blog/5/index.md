---
date: 2022-07-28 14:26:00+03:00
description: ???
source: https://www.haaretz.co.il/food/cookingwithkids/2022-07-27/ty-article/00000182-3e7c-d9f7-a9e6-fe7f41140000
tags: בישול
title: כדורי מק אנד צ'יז
---

אחת לכמה זמן צאצא כזה או אחר מכין לעצמו [מק אנד צ'יז](/food/cookingwithkids/2018-07-19/ty-article/0000017f-f8fc-ddde-abff-fcfd81370000) ותמיד נשאר במקרר. על הנייר זה נכון שאפשר לחמם יום אחרי, בעזרת קצת חלב וחמאה או קצת שמנת לבישול וזה יוצא טוב, אבל איכשהו אלינו לא הגיע המזכר הזה והילדים לרוב לא ייגעו בזה, מזל שיש מקרר שכונתי, מיזם ששווה להכיר אם אתם כאלה שתמיד נשאר אצלם אוכל.

השבוע כל מה שרציתי היה סלט בוראטה, אבל הילדים רצו משהו פחמימתי בצד. הסתכלתי על חצי הסיר של המק אנד צ'יז שהיה במקרר והחלטתי שמה שמצליח לאורז ([ע"ע אורזיני](/food/cookingwithkids/2018-02-22/ty-article/0000017f-f8dd-d2d5-a9ff-f8dd956a0000)), יצליח גם למק אנד צ'יז. חשוב לציין שגם אם לא הכנתם מק אנד צ'יז אפשר להכין את המנה משאריות פסטה.

**מה צריך לדעת? כמה טיפים לפני שמתחילים**

שאריות המק אנד צ'יז צריכות להיות קרות מהמקרר.

חשוב להדק היטב את הפסטה לכדור, לטבול ממש מהר ולהניח בצלחת הפירורים ולעטוף.

מומלץ לחמם את השמן בזמן ולנסות שהכדורים לא יחכו הרבה זמן לטיגון. המסקנה: להתחיל לכדרר רק אחרי שהתחלתם לחמם את השמן.

מטגנים בחבורות קטנות כדי שהם לא יידבקו זה לזה.

הכמות במתכון מתייחסת לכמות של חצי סיר מק אנד צ'יז שנעשה מ-500 גרם פסטה יבשה. אם נשארה לכם פסטה ללא רוטב במקרר, מוסיפים לה 100 גרם גבינת צ'דר מגוררת, 20 גרם חמאה מומסת, רבע כוס (60 מ"ל) חלב ועוד 100 גרם גבינה שיש בבית (מוצרלה או אפילו גבינה לבנה) ומערבבים. אם זה לא קר, אז חשוב לקרר שלוש שעות לפחות.

**כדורי מק אנד צ'יז (כ-25 כדורים)**

**מה?**

חצי מכמות מק אנד צ'יז מוכן שנעשתה מ-500 גרם פסטה יבשה

2 ביצים

2 כפות מים

כוס וחצי פירורי גריסיני (פחות אם תטבלו פעם אחת)

שמן לטיגון עמוק

**איך?**

 עברו לתצוגת גלריהכדורי מק אנד צ'יזצילום: קרן הברמוציאים את המק אנד צ'יז מהמקרר ויוצרים כדורים – אפשר לעבוד עם כף גלידה או אם היד – מה שנוח

שוברים את הביצים לקערה קטנה, מוסיפים את המים וטורפים.

מסדרים פירורי הלחם על צלחת גדולה. מחממים את השמן

לוקחים את הכדור הראשון, מהדקים היטב שוב, טובלים מהר בביצה ומיד מניחים בצלחת ומצפים בעדינות מכל הכיוונים. אם הוא מתפרק – לא לפחד להדק שוב ולטבול שוב בביצה ובפירורים. כך עושים עם כל הכדורים.

כאשר השמן רותח, מכניסים בעדינות 3-4 כדורים בהתאם לגודל סיר הטיגון.

שולים את הכדורים בעזרת כף מחוררת ומעבירים לצלחת מכוסה בנייר סופג.

אפשר להגיש עם רוטב עגבניות, רוטב צ'דר, או סלט בצד – בתאבון.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)
* [אוכל](/ty-tag/food-0000017f-da32-d494-a17f-de338ef50000)