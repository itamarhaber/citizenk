---
date: 2019-04-21 08:00:00+03:00
description: ???
source: https://www.haaretz.co.il/blogs/karenhaber/2019-04-21/ty-article/0000017f-f8fb-d887-a7ff-f8ff59510000
tags: דעות
title: לצאת מאזור הנוחות ולשנות את הכללים
---

[מערכת הבחירות האחרונה](/news/elections) הוכיחה שוב את מה שהוכיחו לפחות ארבע מערכות הבחירות שקדמו לה - השמאל ימשיך במסורת הכיווץ והאיון כל עוד לא יחול שינוי. לא צריך להיות נביא כדי להבין שעשרת המנדטים של העבודה ומרצ יחד הם שפל מביך וחסר תקדים אך שיש עוד לאן לרדת. עד כה, "השינוי" התבטא בקריצה ימינה ובהצבעות טקטיות. התפישה הדומיננטית התבססה על רעיון, מתנשא יש להודות, ש"צריך לדבר לציבור בשפה שלו", או ש"צריך לדבר בשפה של נתניהו". אבל זהו שלא.

האסטרטגיה לפיה צריך לטשטש ערכים לפני בחירות רק כדי לנצח בבחירות מתגלה שוב ושוב כטעות. שמאל שלא מדבר שמאל מתרחק מתומכיו, מסייע לתהליך הדה-לגיטימציה נגדו ובטח לא זוכה בתומכים חדשים. אלה, יעדיפו להצביע למקור ולא לתחפושת. בכל זאת לא כל יום פורים. באותו אופן, חוזר כמו בומרנג השימוש בז'רגון נתניהו והשיח האישי שראש הממשלה מעדיף. גם כאן הצורך הוא בבידול ונאמנות לערכים. שמאל ערכי מראש לא אמור לדבר בשפה של נתניהו ולא להתאים סיסמאות, אלא דרכים להנגיש אידיאולוגיה.

את המלכוד הזה לא המציא השמאל הישראלי. ההתמודדות בין אידאולוגיות שמאל וימין התנהלה מאז ומתמיד בזירה לא מאוזנת, בין ערכים אוניברסליים ואמורפיים יחסית לבין ערכי זהות בסיסיים כמו לאומיות ודת. הימין פורט על נימי נפש ולכן קל יותר להזדהות עמו, בעוד שהשמאל נתפש לא פעם כפורם זהויות על אחת כמה וכמה בחברה מקוטבת ומשוסעת. אלא שהתשובה לדילמה הזו של השמאל שזורה אף היא בהיסטוריה - שמאל מנצח הוא שמאל שנאמן לערכיו הבסיסיים. רק שוויון יבטיח את החירות לכל אזרח ישראלי. זו אמת שלא ניתן לבטל. חוסר היכולת להבטיח את זכויותיהם של האזרחים לא יהודים אחרי חוק יסוד: הלאום, הוא רק דוגמה אחת לצורך בשוויון מלא ולא יחסי. אין כאן אמצע, אין כאן קריצה, פשוט שוויון.

מי שטוען שתוצאות הבחירות מעידות שאין שמאל בישראל, צריך גם לראות בעיה בכך שאין חלופה שלטונית. הדרך לשינוי צריכה להתחיל בקריאה חדשה של המציאות. מול הניסיונות לצמצם את המהות הדמוקרטית שנותרה בישראל, צריך להקים מחנה דמוקרטי שאינו נסמך על סנטימנטים למפלגות שאבד עליהן הכלח ומציב את האינטרסים החיוניים של ישראל בראש סדר העדיפויות.

 עברו לתצוגת גלריהאיימן עודה מצביע. נסגר חלון ההזדמנויות לטעויות אסטרטגיות ומשחקי אגוצילום: רמי שלושישראל ניצבת בפני אתגרים אדירים. מעבר לתחום המדיני ולשאלת שתי מדינות, הפגיעה באוכלוסייה הלא יהודית ואי השוויון רק יחריפו, מערכת הבריאות עומדת בפני קריסה, מערכת החינוך כושלת ואינה ערוכה להכין את הדור הבא לצרכי השוק, המחסור בכוח עבודה מיומן והיעלמותם של מקצועות שונים ייצרו משבר חברתי וכלכלי שישראל אינה מוכנה לו, יש צורך בפתרונות לתחבורה הציבורית, ליוקר המחיה, למשבר הדיור ולהגנה על מערכת המשפט ואכיפת החוק.

מול כל אלה יש להציב מראה ואלטרנטיבה. זו מהות המשחק הפוליטי. מול התנהלות אנטי שוויונית יש לטפח דו-קיום יהודי-ערבי ולחתור באופן מתמיד לשוויון. מול מבצעים צבאיים הגובים מחיר כבד יש להציב אלטרנטיבה מדינית שיודעת למנף את הלחץ והתמיכה הבינלאומית כדי להביא לתוצאות. מול מערכת בריאות קורסת יש להציב חלוקת משאבים חדשה. מול מערכת חינוך מאובנת יש להציב משנה סדורה ותוכנית מקיפה לחיזוק החינוך ההומניסטי ושיפור המיומנויות הדיגיטליות ודרכי החשיבה. מול הגדלת מונופול הדת במדינה יש להציב אלטרנטיבה של הפרדת הדת מהמדינה. מול הגל פאשיסטי יש להציב גבול ברור. אסור לתמוך בממשלה הבאה בשום שלב, לא להעניק לה יריעת ביטחון ולא לנסות להיות ממלכתיים. מול כנסת מסורסת עם ארגז כלים מצומצם, זה הזמן לעבודת שטח עמוקה ופעילות יסודית.

הקמת גוש דמוקרטי יהודי-ערבי וחיזוק החברה האזרחית הם בעיניי התשובה הפוליטית שיכולה להביא לשינוי. לא עוד משחקי ימין ושמאל, אלא מאבק של כוח דמוקרטי בכוחות לא דמוקרטיים, התנגדות לכללי המשחק המושחתים ומלאי האינטרסים והחזרת השיח החברתי לראש סדר העדיפויות. כדי לקיים כאן את ישראל כבית לאומי לעם היהודי וכמדינה דמוקרטית, יש צורך להבין שחוקי המשחק השתנו. לשם כך יש צורך ליזום ולחדש. הדרך היחידה להבטיח את עתיד לילדינו עוברת דרך הסתכלות מציאותית - אנחנו כאן, כולנו, כדי להישאר. השאלה היא איך זאת על הצד הטוב ביותר. 

מה נשתנה במערכת הבחירות הזו? שנסגר חלון ההזדמנויות לטעויות אסטרטגיות ומשחקי אגו, ושאם רוצים לשנות - הגיע הזמן לשנות באמת. עינינו רואות שהמאבק הוא מאבק למען הדמוקרטיה שאנחנו רוצים שתהיה פה. ובדמוקרטיה כמו בדמוקרטיה, יש מקום לכולם, מה שאי אפשר לומר על מדינה שאיננה כזו. שלטון הימין הופך ציבורים שלמים ללא לגיטימיים ואלה צריכים להשיב מלחמה שערה. כדי לנצח צריך ליזום ולצאת מאזור הנוחות שבו מהבילים ספלי אספרסו ומצוננות כוסות סודה.