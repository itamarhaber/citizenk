---
date: 2016-07-03 15:31:00+03:00
description: ???
source: https://www.haaretz.co.il/blogs/karenhaber/2016-07-03/ty-article/0000017f-f8c8-d044-adff-fbf986ba0000
tags: דעות
title: קבר הוא לא מקום לריקודים על הדם
---

אני לא יודעת איך סופדים ל[נערה בת 13 שנרצחה במיטתה](/news/politics/2016-06-30/ty-article/0000017f-e057-d38f-a57f-e657fe4d0000). לא פשוט למצוא מלים וקשה לשפוט, אבל יש מלים שהבחירה בהן מעידה בעיקר על הדובר ועל כוונותיו. בסיטואציה מחרידה, שאינה זקוקה לתיווך, הופך שר החינוך נפתלי בנט ילדה שנרצחה ל"חוליה בשרשרת דורות של גבורה יהודית מול שנאת יהודים". אכן חוליה בשרשרת, אבל לא של גבורה אלא של דמגוגיה שנועדה לתמלוגים פוליטיים. הלל לא מתה מות גיבורים, אדוני שר החינוך, אתה בטח יודע את זה. היא נרצחה במיטתה. והיא רק נערה. 

גם בלי קמפיין לעידוד לימודים ברמה של 5 יחידות לימוד למקצוע העברית, שר החינוך בוודאי יודע שלגבורה פנים רבות, אך היא דורשת מודעות והפגנת אומץ מול הפחד או הסכנה. אם הלל היא גיבורה, היא גיבורה בעל כורחה ולא מבחירה. היא קורבן. אבל בישראל אובדן נפש צעירה לא מעורר חשבון נפש, אלא מעודד את הצורך לעשות נפשות לרעיון ההתנחלות. השימוש בקורבן כנכס אלקטורלי דורש ציניות פוליטית חסרת מעצורים וחוסר כבוד לחיים ולמתים כאחד. אי אפשר לדבר על ערך האדמה, באין ערך לחיי האדם מלבד לסימבוליות פוליטית. 

[בשביל שר החינוך, הלל זיכרונה לברכה היא סמל להעצמה אידיאולוגית](/news/politics/2016-06-30/ty-article/0000017f-e07e-d804-ad7f-f1fea6580000) ותו לא, אלא שמגיע לה הרבה יותר מזה. מבחינת בנט המצב ברור – "אויבינו חושבים שהם יכולים לקטוע את שרשרת הדורות בת 3,800 השנה של העם היהודי בעיר אבותיו. הם טועים. אנחנו כאן לנצח". רק הבהרה: בנט גר ברעננה, שם השרשרת בת 94 שנים בלבד. אבוי למדינה ששר החינוך שלה רואה ברצח תינוקות כמו שלהבת פס, שהוזכרה בהספד, ונערות כמו הלל, נזק היקפי מצער בדרך לאמת גדולה יותר. 

כאשר מותה של ילדה בת 13 הוא גבורה בעיני שר החינוך, יש לתהות מהם הערכים שהוא מאמין בהם ואיך עם ערכים כאלה הוא יכול למלא את תפקידו. ילדים מתים הם לא גבורה, אלא גיהנום. הטרגדיה האנושית אינה מספיקה לשר החינוך, האדרת המוות היא חלק מפולחן הצדקה חיוני, אף שמן הידועות היא שרק אויבינו מאדירים את המוות. ככל הנראה יש להזכיר לשר החינוך כי עתיד ילדינו מופקד בידיו ובידי הממשלה שבה הוא חבר ושילדים מתים אינם גבורה ואינם מופת. הורות מטבעה קודמת לכל הגדרה, כי היא בחירה ויש עליה אחריות אישית – זה תופס בפן האישי ובפן הלאומי כאחד. 

 עברו לתצוגת גלריההשר נפתלי בנט עם השרים ישראל כץ ומירי רגב, במליאת הכנסתצילום: אמיל סלמןלמי שלא היה ברור מה המורשת שעל במותיה נפלה הלל חלל, שר החינוך לא משאיר מקום לספק: "מי שמוותר על קרית ארבע-חברון מוותר על ישראל. לכן אנחנו כאן. לתמיד". זאת דמגוגיה שאפילו לא תופסת ברמה הלוגית. לוותר על קרית ארבע-חברון משמעותו לוותר על קרית ארבע-חברון, בטח לא על ישראל. 

מעל קברה של נערה בת 13 מציג שר החינוך את האפשרות שיש להציב מול "אויבינו" – "לבחור בחיים, או לא לחיות". סליחה שאני קוטעת באמצע הקתרזיס, מי שעומד מעל קבר הוא שר החינוך, שמביא אלינו את גרסת 2.0 של "טוב למות בעד ארצנו" – "טוב למות בעד ארצנו השלמה". את האפשרות של לבחור בחיים, אם אפשר לקרוא לזה ככה, או לא לחיות, אנחנו מעמידים בפני הפלסטינים כל יום. מול התוצאה של ההתנהלות הזו עמד בנט עת נשא את ההספד – וזה לא גרם לו לחשוב פעמיים. 

אבל את האירוניה הלא מודעת שמר בנט לסוף. הוא הכתיר את הלל בתואר "הרוגת מלכות". בנט אמור לדעת שהרוג מלכות הוא יהודי שמת בשל יהדותו מידי השלטון הרומי ושהמושג הורחב ליהודי שהומת על ידי כל שלטון זר. "אחרי מות קדושים אמור", אבל לפי בנט אם אפשר קדוש מעונה, זה עוד הרבה יותר טוב. תדע כל אם עברייה שכשהממשלה אובדת עצות, כל בן שלה הוא בפוטנציאל גיבור, נצר לשרשרת של גיבורים, ושתמצא בזה נחמה.