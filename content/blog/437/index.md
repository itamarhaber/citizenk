---
date: 2018-09-16 09:37:00+03:00
description: ???
source: https://www.haaretz.co.il/blogs/karenhaber/2018-09-16/ty-article/0000017f-f8fa-d318-afff-fbfbabac0001
tags: דעות
title: מה זה אומר "להיות קצת פחות צדקנים" לפי תמר זנדברג
---

החבטות בשמאל והנזיפות המוכרות "צדקנים/טהרנים נמאסתם" [מכיוונה של ח"כ תמר זנדברג](/opinions/2018-09-06/ty-article-opinion/.premium/0000017f-e2f4-d9aa-afff-fbfc5e8d0000) לא מפתיעות. גם לא הגמישות המחשבתית שמאפשרת לנזוף באנשי שמאל על העברת ביקורת ובכל זאת לבקר אותם, ואני מצטטת: "אין ספורט פופולרי יותר מלחבוט בשמאל, לצעוק שאנחנו בעצם הבעיה, ואז לחזור הביתה עטופים בתחושת שביעות רצון עצמית". ומאידך, "לפחות בתחומי השמאל, בואו נהיה קצת יותר מציאותיים וקצת פחות צדקנים". כלומר, ביקורת על נציגי השמאל - לא, ביקורת על מבקרי השמאל מתוך השמאל - כן. 

מה זה אומר להיות קצת פחות צדקנים? לשתוק? האם זנדברג מבקשת, בין השורות, מתומכי המפלגה להיות יפים ולשתוק, סליחה - לתמוך? בגדר "שתיקתכם - ניצחוננו"? מי שמתמודדת חדשות לבקרים עם טענות הזויות מימין שביקורת על נתניהו ושלטונו אינה לגיטימית, בעצם משתמשת באותו הטיעון. זה נוח לקרוא לאנשי שמאל "ביקורתיים", "טהרנים" או "צדקנים", כי יש בזה מן הביטול, כמו גם בניסיון להלעיג את הביקורת - טריק ישן לבריחה מהתמודדות עם הטענות לגופן. 

אף אחד לא טוען שמרצ הופכת למפלגת ימין. זו הגחכה מכוונת. מ[מאמרו של עבד ל.עזב](/opinions/2018-09-02/ty-article-opinion/.premium/0000017f-ef0d-d0f7-a9ff-efcd58250000) עולה שהוא מצר על מה שנראה לו כפנייה של מרצ לקהלים חדשים על חשבון חיזוק השותפות עם הציבור הערבי. מחד, צודקת זנדברג שמרצ מתייצבת לצד הציבור הערבי, כי זה באמת מה שמרצ עושה ולראיה כל המאבקים הצודקים עליהם היא חתומה בקדנציה הנוכחית. מאידך, זה באמת מה שמרצ עושה - לא מייצגת אלא תומכת במאבק. 

הדרישה הספציפית שזנדברג תגיע לשפרעם, לגיטימית. ברמה ההצהרתית הגעתה חשובה, גם אם אינה הכרחית. היא לא הכרחית מכיוון שכשמוסי רז מגיע לשפרעם - הוא מייצג את המפלגה לא פחות מזנדברג. די היה לטעון זאת, אך מכל הטור של זנדברג עולה כי עבד ל.עזב צדק: מרצ משאירה את הציבור הערבי בשטח המת שלה. ככל הנראה השארת הציבור הערבי שם והשתקת הביקורת ממחנה השמאל בשם שמירת הכוחות למאבקים החשובים, אמורה לאפשר הפניית תשומת לב לקהלים חדשים. 

 עברו לתצוגת גלריה"מרצ משאירה את הציבור הערבי בשטח המת שלה"צילום: אילן אסייגזנדברג ש"לא מתנצלת" נחושה ככל הנראה ללמוד מהימין ולא קשה להבחין בתמונת המראה שמציגות זו לזו הבית היהודי ומרצ. ניסיונות הקריצה לקהלים חדשים מזכירים את הניסיונות של נפתלי בנט לקרוץ לימין הלא דתי. זנדברג טוענת נגד יאיר לפיד ואבי גבאי ששברו ימינה אידיאולוגית ומבריחים מצביעים, אבל השימוש באסטרטגיות ימין עושה בדיוק אותו דבר רק בדרכים אחרות. למשל השימוש בדמגוגיית ה"לא מתנצלים" בהפוך על הפוך, כחלק מקבלת הקו האסטרטגי של משה קלוגהפט, לא היתה מקור גאווה שמאלני, להפך. 

[ההגדרה של זנדברג למרצ](/opinions/2018-03-04/ty-article-opinion/.premium/0000017f-f76e-d47e-a37f-ff7eeb070000) "מפלגה הדמוקרטית־ליברלית היחידה בישראל" דייקה את כל הבעיות כולן. מרצ, מיסודה של רצ-שינוי-מפ"ם, בעצם כבר המון זמן לא סוציאל-דמוקרטית. הבעיה העיקרית היא שמרצ ליברל-דמוקרטית, מפלגה לשמאל שבע ולבן שעומדת לצד הערבים אבל לא שוללת הליכה עם אביגדור ליברמן דורש הנאמנות כי "זה פרקטי", שמדברת על שוויון זכויות אבל כבר לא מתלכלכת בצדק חברתי. קהלים חדשים? מרצ לא פורצת דרך לשום קהל, לפעילים חברתיים אין מקום בשיח הפריבילגי הליברלי-דמוקרטי של מרצ. הרחבת שורות השמאל אפשרית באימוץ שפה של שמאל ולא של ימין, בבידול דרך מאבק דמוקרטי רחב שכולל מאבק חברתי עמוק לשינוי התפישה, ליצירת שוויון וסדר עדיפויות לאומי אחר. 

כן, למרצ יש המון מקום להתפתח ולצמוח, אבל לשם כך היא צריכה לקרוא נכון את המפה. זה אולי לא יביא להצלחה מיידית בבחירות הקרובות, כי זה דורש חריש עמוק, אבל הנקודה היא לא מרצ, הנקודה היא פניה העתידיות של המדינה. ישראל הדמוקרטית זקוקה לשמאל שאינו צל חיוור של הימין בהבדלים מדיניים-ביטחוניים, אלא לשמאל דמוקרטי וסוציאליסטי במהותו, שפועל למען סולידריות על בסיס של מכנה משותף רחב ואינו שייך רק למיעוט "נאור וקוסמופוליטי". דמוקרטיה, שוויון, צדק חברתי, השקעה ברווחה - אלה הם נושאים שיש בהם תקווה ויכולים לעורר שינוי ואלה הם מקורותיו של השמאל, לשם הוא צריך לחתור באומץ ובלי פחד. 

[הטקטיקה שזנדברג מציעה](/opinions/2018-03-05/ty-article-opinion/.premium/0000017f-f804-ddde-abff-fc655fdd0000) במסווה של פרקטיות ליברלית מבקשת מתומכי המפלגה להישאר בכיס ולתמוך, בעוד מרצ פושטת מעליה את בגדי העבודה ולובשת משהו נוח יותר, נקרא לזה ליברלי. הליברליות הזו תשאיר את מרצ בדיוק באותו מקום, מקום קטן שמגדיל את הצל על עתיד טוב יותר, סוציאלי יותר, סולידרי יותר ממש כאן.