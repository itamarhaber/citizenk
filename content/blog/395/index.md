---
date: 2019-02-19 10:48:00+02:00
description: ???
source: https://www.haaretz.co.il/blogs/karenhaber/2019-02-19/ty-article/0000017f-f8dc-d2d5-a9ff-f8dc954b0000
tags: דעות
title: אם השמאל רוצה שינוי, שיתאחד כבר
---

למרות [ההתאוששות הקלה של מפלגת העבודה בסקרים](/news/elections/2019-02-17/ty-article/0000017f-f8ef-d47e-a37f-f9ff5ae00000), כשהיא ומרצ מדשדשות יחד סביב 15 מנדטים יחד - קשה להישאר אופטימיים באשר לסיכויי השינוי במערכת הבחירות הקרובה. אפשר להגיד "זה מה יש", אפשר להכיר בהיות השמאל מיעוט ואפשר גם לנסות לעשות שינויים במערך המפלגות והחיבורים. נותרו שלושה ימים עד מועד סגירת הרשימות ולמרות זאת לא נראה שמשהו זז בשמאל, למעט הזמן. 

אבי גבאי מאושר ובצדק מ"[נבחרת העבודה](/news/elections/2019-02-12/ty-article-magazine/.premium/0000017f-dc05-d3ff-a7ff-fda5d2210000)". מפלגתו גם עברה לקמפיין של נבחרת, ש[בעיניי כבר מזמן היה הכרחי](/blogs/karenhaber/2018-12-09/ty-article/0000017f-f897-d460-afff-fbf775ca0000), אלא שגם הוא לא יוביל למהפך, מקסימום לצמצום נזקים. בהיעדר מעשה משנה מציאות, מחנה השמאל יצטמצם לבטח בבחירות הקרובות. אין מה להיבהל מזה, הרבה פעמים נקודת שבירה הופכת לנקודת פתיחה. השאלה היחידה שצריכה להישאל היא אם אלה שעומדים בראש המחנה ומבקשים מאיתנו להפקיד בידיהם את הקולות שלנו בקלפי, עשו מספיק כדי לשנות מציאות שנדמית מהצד ככרוניקה של כישלון ידוע מראש. 

מרצ והעבודה נמצאות על קרחון מתמוסס וכל מה שהן יכולות לעשות הוא לנסות ולעכב את היעלמותו המוחלטת. ברגעים שבהם המציאות מגרדת את תחתית החבית אפשר לקבל את הדין בדרך לגרדום המטאפורי ואפשר לנסות לשנות. אחת המנטרות האהובות על העבודה ועל מרצ היא שהמון אנשים מחזיקים בדעותיהן רק לא מצביעים עבורן. מעבר לעובדה שזו גישה בעייתית, במובנים רבים היא גורמת לשתיהן לנסות לפתור את הבעיה שוב ושוב באותה צורה. 

כדי לשנות מציאות צריך להסתכל עליה כמו שהיא ולא מתוך משאלות לב. אפשר להמשיך בניסיונות ההחייאה שנעשים לאורך כל שדרת המרכז-שמאל ולקוות לטוב, אך המציאות כבר שנים מוכיחה אחרת. מצד שני, אפשר גם להבחין בכך שיש לא מעט נושאים משותפים לעבודה, מרצ וחד"ש. אמונה בערכים אוניברסליים ודמוקרטיים, שלטון חוק, סיום הכיבוש, שוויון אזרחי והפרדת הדת מהמדינה - כל אלה מהווים מכנה משותף רחב מספיק ליצירת מחנה מאוחד. אין ספק שלא בכל התחומים שלוש המפלגות הללו רואות עין בעין, אך זה לכשעצמו אינו דבר בעייתי - מפלגות גדולות לרוב מכילות ספקטרום רחב של דעות, זו ההסכמה על הבסיס המשותף שמחברת ביניהן. 

כתבת "כאן" על המצב העגום של השמאלחיבור בין העבודה, מרצ וחד"ש הוא תשובה למדיניות הפלגנית של נתניהו. מחנה דמוקרטי, שפוי, המבוסס על דו-קיום שחייב לקרות בין אם נרצה או לא, ויוכל לעמוד מול מה שלא יהיה בצד השני - ימין, ימין חדש או ימין כהניסטי. צודק בני גנץ, זה לא עניין של ימין או שמאל - זה עניין ציבורי, אבל זה לא בגלל שאין ימין ושמאל, אלא משום שהמאבק כרגע הוא הרבה יותר בסיסי מזה, הוא על הדמוקרטיה. 

מחנה מאוחד שמאמין בדו-קיום, לא מפחד להגיד את המלה "כיבוש", לא מחניף להמון אלא מפשיל שרוולים - זו תשובה שיכולה לייצר מהפך. מחנה שמציג תוכנית להתמודדות עם האתגרים שעומדים בפני ישראל בחינוך, בבריאות, בתחבורה ובדיור - זו התגלמות של תקווה. כל מי שמחויב לשינוי שכזה לא יכול להגיע ל-21 בפברואר, מועד סגירת הרשימות, בלי שניסה לפחות להביא אותו, על אחת כמה וכמה אם הוא רוצה להביא אותנו לקלפי. לפעמים כל מה שצריך זו רק יוזמה אחת. בכדי לנצח במצב העגום הקיים, מי שעומד בראש השמאל צריך לעשות הכל, גם אם זה דורש להמציא את המשחק מחדש.