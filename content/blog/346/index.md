---
date: 2019-08-15 11:44:00+03:00
description: ???
source: https://www.haaretz.co.il/food/cookingwithkids/2019-08-15/ty-article/0000017f-f8f3-d47e-a37f-f9ff4a370000
tags: בישול
title: 'אדומות ומשגעות: קציצות סלק שאי אפשר לסרב להן'
---

לתאוות הסלק האחרונה שלי שותפים רק חלק מדרי הבית (הבנזוג והמרכזית אם בהפניית אצבעות עסקינן), אבל כשהכנתי את קציצות הסלק גם כלבלב הבית התעניין, התחנחן וביקש כל כך יפה שלא יכולתי לסרב, הבעיה היא שאז הוא רצה עוד וכאן הייתי צריכה להציב גבולות ברורים: בכל זאת, הסלק שלי. 

אני לא יודעת מה קרה לי, אבל אני חשה צורך בלתי פוסק לקנות סלק ומכניסה אותו לאחרונה כמעט בכל ארוחה (אגב, סלק מגורר גס מעניק טעמים חדשים ונפלאים לסלט הירקות הקצוץ). מכיוון שכמעט בכל רגע נתון יש סלק מבושל שאפשר לעשות איתו משהו, יוצא שאני הוגה במה אפשר לעשות בסלק יומם וליל משל "סלקי אמונתי". 

 עברו לתצוגת גלריהקציצות הסלק רגע לפני האפייה צילום: קרן הבר באחד הערבים, עת התנור דלק ([כי פיצה](/food/cookingwithkids/2016-03-27/ty-article/0000017f-f8b4-d887-a7ff-f8f4f9c10000)) והסלק תירגל עליי פאסיב-אגרסיב (נוסח "בישלת אותי, אחריות שלך" המוכר עוד מאירופה) פתאום עלתה ההארה שסלק בעצם יכול להיות ממש מוצלח כקציצות. לא ממש הייתי מוכנה לרעיון והשעה כבר היתה מאוחרת, אז אילתרתי עם מה שיש וזה לא היה הרבה אבל יצא מושלם, כלבלב הבית מאשר את המסר וכנ"ל בני האנוש שמבנים מה טוב בשבילם ואוכלים סלק. אנשים, תאכלו סלק, זה כל כך טעים! 

**קציצות סלק (כ-20 קציצות)** 

 עברו לתצוגת גלריהצילום: קרן הבר **מה?**  

לקציצות סלק: 

2 סלקים בינוניים 

1 בצל לבן קטן 

1 ביצה (גודל L) – אם רוצים גרסה טבעונית, רסק תפוחי עץ יעשה את העבודה 

2-3 כפות פירורי גריסיני (למתכון ללא גלוטן אפשר שיבולת שועל, או קמח שקדים) 

מלח ופלפל שחור לפי הטעם 

למטבל: 

100 גרם שמנת חמוצה 

מלח 

עירית קצוצה לפי הטעם 

**איך?** 

שוטפים את הסלק היטב ומבשלים במים חמים עד שמתרככים, כ-40 דקות. 

מוציאים את הסלק מהמים, מקררים, קוטמים קצוות ומקלפים. 

מחממים תנור ל-180 מעלות. 

מגררים את הסלק על מגררת דקה מעל קערה. 

מקלפים בצל, קוטמים משני קצותיו ומגרדים על מגררת דקה לתוך הסלק. 

עכשיו יש המון נוזלים בקערה וזה לא טוב לקציצות. לכן סוחטים היטב את הנוזלים, ממש עד כמה שאפשר. 

מוסיפים ביצה, מלח ומעט פלפל ומערבבים היטב, עדיף בידיים. 

**ניתן להוסיף:** בצל מטוגן, עלי עשבי תיבול קצוצים וכמובן ירקות אחרים, 2-3 כפות מיץ לימון. 

מוסיפים את פירורי הגריסיני – עקרונית ההוראה הכי נכונה היא ממש כמו במתכונים של פעם "כמה שתופס", בעיקר משום שאני לא יכולה לדעת באיזו מידה סחטתם את העיסה וזה תלוי בתחושה. התערובת צריכה להישאר רכה, אך יציבה ונוחה לעיבוד. הדרך הטובה ביותר לדעת היא לנסות לכדרר כדור ואם הוא יציב ולא מגיר נוזלים סימן שהגעתם לתמהיל הנכון. 

בידיים לחות מכדררים את התערובת לכדורים ומשטחים אותם לצורה של קציצות. 

על תבנית תנור סטנדרטית מניחים נייר אפייה ועליו מניחים את הקציצות ומשאירים ביניהן רווחים. 

תכל'ס אין שום צורך להוסיף להן שמן, הן עסיסיות וטעימות גם בלי, אבל מי שרוצה יכול למרוח בעזרת מברשת מעט שמן זית. 

אופים כ-15 דקות צד אחד ועוד כ-5 עד 10 דקות צד שני. מוציאים מהתנור, מחלצים מהתבנית ואם מתאפקים נותנים להם 2-3 דקות להצטנן לפני ההגשה. 

למטבל פשוט מערבבים את כל המצרכים בקערה קטנה ומגישים לצד הקציצות.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)