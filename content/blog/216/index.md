---
date: 2020-10-08 18:37:00+03:00
description: ???
source: https://www.haaretz.co.il/food/cookingwithkids/2020-10-08/ty-article/0000017f-f894-ddde-abff-fcf52e510000
tags: בישול
title: קרם שניט, לא כמו בשנות ה-80
---

הניסיון לשחזר טעמים ישנים לא פעם מלמד אותנו שהטעם שלנו בעבר ככל הנראה היה עד כדי כך גרוע וכל שנותר הוא להתייחס אליו בהומור. זה לא המקרה של עוגת קרם שניט. היא אמנם לא בימי הזוהר שלה אבל היא כמו שמלה שחורה קצרה – עוגה שתמיד נשארת באופנה ולא משנה איך נקרא לה, מילפוי או נפוליאון. 

היום יש לא מעט שיטות לקצר את הכנתה. אני בוחרת לקצר תהליכים רק בתחום בצק העלים. אמנם [בצק עלים](/food/10-recipes/2019-03-06/ty-article-magazine/0000017f-e93a-dc91-a17f-fdbfd0a20000) ביתי הוא סוג של אתגר קולינרי חובה לכל חובב בישול ואפייה, אבל ברגע שהכנת אותו גם מגיעה ההבנה שעל אף ההצטיינות בדקויות הטעם הקטנות, עדיין ולאור המאמץ, מוטב להסתפק בבצק עלים קנוי על בסיס חמאה. תכל'ס מי שרוצה להקל על עצמה עוד יותר, יכולה למצוא בצק עלים אפוי וחתוך לקרם שניט בכל סופר מרקט. 

יש לא מעט מתכונים ברשת שיציעו לכם קיצורי דרך משמעותיים נוספים, בהם החלפת קרם פטיסייר בפודינג וניל. ובכן, זה לא אחד לאחד, אבל בהחלט דומה ומקצר דרך. לכן, מי שרוצה יכול לעשות את ההחלפה ולהכין לפי ההוראות על האריזה. אנחנו הלכנו את כל הדרך אל קרם הפטיסייר. 

לגבי קרם פרלינה, הפעם השתמשתי במחית שכבר הכנתי והיתה לי במקרר ולכן אין לי תמונות משלבי הכנתה, אבל מתכון יחכה לכם מטה מטה בסוף המתכון לקרם שניט. אפשר בהחלט לקנות מחית פרלינה בחנויות המתמחות באפייה ולהשתמש בו. חשוב לציין, לא פשוט להגיע בבית למרקם חלק של קרם פרלינה מוכן. לשם כך צריך לא רק הרבה סבלנות, אלא גם מכשירים מתאימים וחזקים. אני מעדיפה להשתמש במטחנה (כבר קניתי אחת ייעודית) משום שלא כל מעבד מזון או בלנדר, באמת יכול להתמודד עם העומס. 

**מתכון לקרם שניט פרלינה-פטיסייר** 

 עברו לתצוגת גלריהקרם שניט פרלינה-פטיסיירצילום: קרן הבר(2 פסי עוגה ברוחב 10 ס"מ ובאורך 30 ס"מ – כ-10 מנות בסך הכל) 

**מה?** 

**לבצק:** 

600 גרם בצק עלים על בסיס חמאה מופשר כ-12 שעות במקרר 

20 גרם חמאה ללא מלח מומסת 

1 כף (8 גרם) אבקת סוכר 

**לקרם פטיסייר:** 

1 כוס חלב 

1 כפית תמצית וניל איכותית או חצי מקל וניל 

3 כפות (30 גרם) קורנפלור 

3 חלמונים (של ביצה בגודל L) 

שליש כוס + כף (78 גרם) סוכר לבן 

25 גרם חמאה 

1.5 מכל (375 מ"ל) שמנת מתוקה להקצפה 

**לקרם פרלינה:** 

300 גרם מחית פרלינה 

 עברו לתצוגת גלריהקרם שניט פרלינה-פטיסיירצילום: קרן הבר1.5 מכל (375 מ"ל) שמנת מתוקה להקצפה 

**איך?** 

**מתחילים עם קרם פטיסייר:** 

בסיר קטן טורפים בעזרת מטרפה את הקורנפלור וכשליש מהחלב עד שהתערובת הומוגנית. 

מוסיפים את החלמונים והסוכר וממשיכים לטרוף כדקה. 

מחממים את החלב – אפשר במיקרו עד שהוא פושר פלוס אבל לא רותח. 

מגרדים חצי מקל וניל ומוסיפים לחלב, או שמוסיפים תמצית וניל איכותית. 

 עברו לתצוגת גלריהצילום: קרן הברמוסיפים כחצי כמות החלב והווניל לתערובת תוך כדי טריפה נמרצת. מניחים את הסיר על הכיריים, על להבה קטנה, מוסיפים את יתרת החלב וממשיכים לטרוף עד שהתערובת על סף רתיחה ומתחילה לבעבע. מורידים מהאש וממשיכים לטרוף כ-5 דקות או שמעבירים למיקסר והקצפה של כ-4 דקות. מוסיפים את החמאה וטורפים עד שהחמאה נמסה לגמרי והתערובת אחידה. מעבירים לכלי אחר מצמידים ניילון למשטח הפנים של הקרם ומקררים לפחות שעתיים. 

**לבסיס:** 

מרדדים את בצק העלים המופשר על משטח עבודה מקומח קלות לשני ריבועים בגודל כ-30 ס"מ על 30 ס"מ כל אחד. חותכים כל ריבוע בצק לשלוש רצועות ארוכות בגודל 10 ס"מ על 30 ס"מ. 

מניחים נייר אפייה על תבנית תנור סטנדרטית ומשמנים אותו קלות. מניחים על נייר האפייה את שלוש רצועות הבצק במרחק מה זו מזו. 

מערבבים את החמאה המומסת עם אבקת הסוכר ומברישים את רצועות הבצק מלמעלה. חוזרים על הפעולה עם רצועות הבצק האחרות. 

מניחים על רצועות הבצק נייר אפייה נוסף. 

מפזרים מעל קטניות כדי שיתנו משקל לבצק בדקות האפייה הראשונות. 

מכניסים את התבנית עם רצועות הבצק לתנור. אחרי 10 דקות מסירים את נייר האפייה והקטניות (פשוט אוספים את הנייר למעין שק שיאגור את הקטניות ומשתמשים בהן לאפייה הבאה שמצריכה משקולות). 

נותנים לרצועות הבצק עוד כ-15 דקות או לפחות עד שהן יזהיבו. 

אפשר להבריש אותן אחרי האפייה במי סוכר. 

**הרכבת הקרמים:** 

 עברו לתצוגת גלריהקרם שניט פרלינה-פטיסיירצילום: קרן הבר**קרם פטיסייר:** מקציפים מכל וחצי שמנת מתוקה להקצפה עד שמקבלים קצפת יציבה. מוציאים את הקרם פטיסייר מהמקרר ומוסיפים לקצפת ומקציפים יחד לקבלת קרם יציב. מעבירים לשקית זילוף, לאחר שהתקנתם בה פיה, סוגרים אותה מלמעלה ובלי להפעיל לחץ מכניסים למקרר במאוזן עד להרכבת העוגה. משתמשים בחצי מכמות הקרם לכל עוגה. 

**קרם פרלינה:** מקציפים מכל וחצי שמנת מתוקה להקצפה עד שמקבלים קצפת יציבה, מוסיפים את קרם הפרלינה ומקציפים יחד לקבלת קרם יציב. מעבירים לשקית זילוף, לאחר שהתקנתם בה פיה, סוגרים אותה מלמעלה ובלי להפעיל לחץ מכניסים למקרר במאוזן עד להרכבת העוגה. משתמשים בחצי מכמות הקרם לכל עוגה. 

**הרכבת העוגה:** 

על צלחת הגשה מניחים רצועת בצק אחת, מזליפים חצי מכמות הקרם פטיסייר. מניחים מעל רצועת בצק ומזליפים את קרם הפרלינה, מניחים מעל רצועת בצק אחרונה. חוזרים על אותן פעולות עם רצועות הבצק והקרם הנוספות. 

אפשר לקשט על ידי פיזור אבקת סוכר מעל או הנחת תלתלי שוקולד או קרמל, או פירות יער. 

העוגה תחזיק מעמד במקרר בכלי אטום עד שלושה ימים. 

**בונוס:** מתכון למחית פרלינה תוצרת בית 

**מה?** 

כוס ו-3/4 (250 גרם) אגוזי לוז 

(175 גרם) סוכר לבן 

1/3 כוס (80 מ"ל) מים 

רבע כפית (1.5 גרם) מלח שולחני 

**איך?** 

מחממים תנור ל-170 מעלות. 

מניחים נייר אפיה על תבנית אפייה ומפזרים מעליו את אגוזי הלוז. 

מכניסים לתנור וקולים, עם ערבוב מדי פעם, למשך כ-12 דקות עד שהם מזהיבים. מוציאים אותם מהתנור הישר לתוך מגבת מטבח נקייה. אוספים את האגוזים כאילו המגבת היא שקיק בד ומעסים אותם. אחרי מעט עיסויים, הקליפה, למעט של מעט אגוזים סרבנים, תנשור מעצמה. 

**מכינים את הסירופ:** בסיר קטן מערבבים את הסוכר והמים, מרתיחים תוך ערבוב. מנמיכים את הלהבה ומבשלים תוך ערבוב כ-4 דקות. 

מוסיפים את האגוזים ומערבבים, מבשלים יחד תוך ערבוב כ-2 דקות או עד שכל הסוכר נמס לגמרי וכל האגוזים עטופים לחלוטין. 

מעבירים את האגוזים והסוכר לנייר אפייה על משטח עבודה, משטחים אותם, מסמנים עליהם ריבועים בעזרת סכין כדי שיהיה קל לשבור אותם ומניחים להם להתקרר. 

מכניסים את חתיכות האגוזים המסוכרים לשקית זיפר חזקה ובעזרת מערוך או פטיש שניצלים (לא החלק המשונן – זה יחורר כל שקית) ושוברים לחתיכות קטנות. 

מעבירים למעבד מזון, או לבלנדר ממש חזק, מכניסים את שברי האגוזים ומוסיפים את המלח. מתחילים לעבד, תחילה בפולסים ואז להמשיך לטחון עוד כ-7 דקות והגיוני יותר שאפילו 10 דקות. זה שלב שמצריך סבלנות (ומכשיר ממש חזק) כי במשך לא מעט דקות נראה שלא יצא מזה כלום והמרקם ימשיך להיות פירורי ואז מתרחש הקסם ולאט נוצר קרם. 

התוצאה היא של כ-300 גרם מחית פרלינה.

לחצו על הפעמון לעדכונים בנושא:
------------------------------

* [עוגות, מאפים קינוחים מתכונים](/ty-tag/cakes-0000017f-da2a-d938-a17f-fe2a21fc0000)
* [מתכונים](/ty-tag/recipes-0000017f-da28-dea8-a77f-de6a4ba50000)