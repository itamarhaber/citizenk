---
date: 2018-04-12 14:13:00+03:00
description: ???
source: https://www.haaretz.co.il/blogs/karenhaber/2018-04-12/ty-article/0000017f-f8c2-ddde-abff-fce7bac10000
tags: דעות
title: 'לידיעת ח"כ סמוטריץ'': השואה אינה רק תוצאה של אנטישמיות'
---

ברביעי בלילה פרסם [כתב ערוץ 7](https://www.inn.co.il/News/News.aspx/370553), עדו פורת, במידה רבה של זעזוע, שחיל החינוך שלח למפקדי צה"ל אוגדן לקראת יום השואה הכולל את התפיסה החינוכית של צה"ל ביחס לשואה. הזעזוע על שום מה? על העובדה שיש שני לקחים, בתוך רשימה שלא מצוין כמה היא מונה, שיש ללמוד מהשואה: האחד, שהפגיעה בכבוד האדם ופריצת גבולות מוסריים מביאים להידרדרותה של חברה; והשני, חשיבות הדמוקרטיה, השמירה על שלטון החוק ומערכת האיזונים והבלמים שנועדה להגן עליה. 

אני לא יודעת מה הביא אותנו כמעט 73 אחרי תום המלחמה לחשוב שיש איזשהו פסול בשני לקחים אלה. מה קרה מאז התקופה בה עברתי במערכת החינוך, שמחציתה הייתה בזמנו של השר [זבולון המר](/news/education/2010-11-21/ty-article/0000017f-db8f-d3ff-a7ff-fbaf816d0000) (המפד"ל),שזה היה חלק בלתי נפרד ממסריה של מערכת החינוך? בגדול, אחד הדברים שהיה חשוב למחנכים, לפחות שלי, להדגיש היתה העובדה שגרמניה היתה דמוקרטית וההשתלטות הנאצית נעשתה בכלים חוקיים. ספרים כמו "[הגל](https://he.wikipedia.org/wiki/%D7%94%D7%92%D7%9C_(%D7%A1%D7%A4%D7%A8))" נלמדו בתיכון כדי שנפנים שהדרך היחידה להשאיר את השואה כאירוע יחיד, טראגי וחריג היא בהבנה שזה יכול לקרות בכל מקום. 

מילא אם דעות מסוג אלה היו נשארות בתחומו של עיתון חרדי, אולם הגדיל עשות [ח"כ סמוטריץ' שצייץ בטוויטר](https://twitter.com/bezalelsm/status/984288821478068224) בתגובה שהשואה נגרמה בשל אנטישמיות ושהמסמך הצה"לי הוא לא פחות מהכחשת שואה ופגיעה בזכרם של ששת המיליונים. אני מניחה שאתם צריכים לקרוא את זה שוב. חבר כנסת בישראל חושב שמי שמאמין ששניים מהלקחים שיש ללמוד מהשואה הם שהיא יכולה להתרחש בכל מקום והדרך למנוע מצב כזה הוא על ידי חיזוק הדמוקרטיה, ערכיה ומוסדותיה, הוא מכחיש שואה. מעבר לעובדה המצערת שזו דוגמא קלאסית ועצובה לאמרה "הפוסל במומו פוסל", סמוטריץ' אינו היחיד. אלא שהפיכת האנטישמיות לגורם הבלעדי לשואה היא לא פחות מחטא לשואה. 

אין ספק שהאנטישמיות היתה מניע לשואה, אך אנטישמיות היתה תמיד, מה שאפשר מערכת השמדה המונית של מיליונים, וביניהם 6 מיליון יהודים, הוא הפגיעה בשלטון החוק שנעשתה באופן חוקי תוך שימוש במנגנונים חוקיים שפוררו את הדמוקרטיה מבפנים ורוקנו אותה מערך. אם זה לא ברור לכולנו, אם זה אינו חלק ממערך הערכים של מדינת ישראל, שההכרה בצורך בהקמתה חוזקה בעקבות השואה, הרי שאיפשהו בדרך פספסנו את הפניה. 

הפנמת לקחים אלה חיונית לכל מדינה דמוקרטית, משום שרק ההכרה במידת שבירותו של המנגנון הדמוקרטי, מאפשרת את השמירה על הדמוקרטיה שלמה, בריאה ומתפקדת. כאשר נדחים לקחים אלה, התוצאה היא העדר הבנה העמוקה של מהות הדמוקרטיה ואלה בסופו של דבר מייצרים הדרדרות. הדרדרות זו לא בהכרח מתורגמת אחד לאחד לחזרה על ההיסטוריה של גרמניה הנאצית, אך היא מאפשרת הדרדרות מוסרית שתביא לתוצאות שליליות בהתאם לנסיבות. 

אין זה מפליא שישראל היא ככל האומות בעניין לקחי השואה, על אף השואה היהודית, משום שהם אלה הרלוונטיים לכל דמוקרטיה חפצת חיים. רק בכוחם של לקחים אוניברסליים אלה לקיים את ההבנה שהשואה היתה אירוע חריג. השואה בשום פנים ואופן לא היתה המשך ישיר לאנטישמיות, היא ניזונה ממנה אך את תפנית ההשמדה התעשייתית היא חייבת לא לאנטישמיות כי אם לפגיעה בדמוקרטיה ולהפצת רעיונות לאומיים. הכחשת השואה במקרה הזה היא נחלתם של מי שמנסים לצמצם את השואה לממד יחיד ואנטישמי ושבעיקר מוכיחים כי הם אינם מבינים את התהליכים המסוכנים שהביאו להידרדרותה של גרמניה. 

כאשר בספטמבר 1941, הוציא היידריך צו במחייב כל יהודי, מעל גיל 6, ברחבי הרייך לענוד טלאי צהוב ובמרכזו המילה "יהודי". תפקידו של הטלאי היה לסמן את מובחנותם של היהודים מבני האדם, עוד שלב בדה-הומניזציה של ציבור שלם שהיו לה מקורות היסטוריים אנטישמיים ארוכי שנים. יש המון לקחים שניתן ורצוי לקחת מהשואה, אבל אחד החשובים בהם הוא הציווי לזכור שכולנו, ללא הבדל גזע, דת, לאום, מין, העדפה מינית, בני אדם. את הרעיון, שנדמה שיש רבים היום שיראו בו משום מה "חתרני" קיבלתי בבית הספר הממלכתי של ישראל בעבר הלא רחוק, שנראה היום, ובהשאלה מתבקשת ולהבדיל אלפי הבדלות, כמו פלנטה אחרת.