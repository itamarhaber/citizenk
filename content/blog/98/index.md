---
date: 2021-07-27 11:46:00+03:00
description: ???
source: https://www.haaretz.co.il/family/homeschooling/2021-07-27/ty-article/.premium/0000017f-f8cc-d887-a7ff-f8ecb73b0000
tags: חינוך
title: 'בין מרות להורות: למה לכם מותר מה שלילד אסור?'
---

אני מניחה שאין הורה שלא מכיר את הסיטואציה שבה הוא קורא לילדים, נניח לארוחה, ומקבל בתשובה "רק רגע", עוברות כמה דקות, האוכל מתקרר והם לא מגיעים, עד שבסוף ההורה מתעצבן. על פניו הגיוני שהסיטואציה תעצבן את ההורה, הוא הכין ארוחה, היא מתקררת, אולי השעה מתאחרת, זה סוף היום ואולי יש לו עוד עבודה אחרי שהם הולכים לישון והוא גם צריך לשמור על לוחות זמנים. נשמע לגיטימי, לא?

לרוב התרחשות כזו מקוטלגת כ"עבירת משמעת" כזו או אחרת מהטעם הפשוט - לא היה כאן ציות. אך כשאומרים את זה פתאום בצורה הזו, זה נשמע די נורא, הרי כולנו מנסים להיות הורים מודעים, ומה לנו ולציות?

אנחנו יכולים לעטוף את הכעס בתירוצים כמו "הארוחה תתקרר", או "השעה מתאחרת", אבל מה שבאמת מרגיז אותנו, זה שאמרנו משהו והילדים שמו עלינו פס. ברמה מסוימת מסוים כולנו חווטנו לאקסיומה של "כבוד להורים", שאם נודה על האמת הוא למעשה - ציות. יותר מזה, אנחנו לא פעם מודדים את חינוך הילדים לפי אומדן של עד כמה הם מכוונים לעשות את מה שאנחנו אומרים להם.

בהכללה אומר שאין הורה שלא נופל, גם אני, לפחות פעם אחת למשפט "כשאני הייתי קטן וההורים שלי אמרו לי משהו, מיד הייתי עושה אותו". עם יד על הלב זה בדרך כלל לא נכון, לרוב זה משפט שנובע מהעובדה שאנחנו רכים יותר לילדים שלנו מאשר ההורים שלנו, ולכן אנחנו מצפים שהם ישתפו איתנו יותר פעולה. רק שיש כמה בעיות בתפיסה הזו: הילדות שלנו היא לא מקור השוואה לילדים שלנו, אנחנו זוכרים דברים מאוד סלקטיבית, אנחנו ייצרנו מציאות אחרת בה הכללים קצת אחרים ואנחנו אמנם רוצים שהילדים שלנו ישתפו איתנו פעולה, אבל בסופו של דבר רובנו לא השתחררנו מהרעיון הבסיסי של הורות ומרות כי הוא נטוע עמוק בזיכרון שלנו (רשימה חלקית).

TEDx Talksאם נחזור שוב לארוחת הערב המתקררת שבדוגמה, נשים לב שיש כאן ראייה חד צדדית שכוללת אך ורק את הצד של ההורה. בחדר השני יש ילד שאולי בדיוק בונה עכשיו בלגו והוא סוף סוף הבין איך הוא יכול לבנות את הבית שהוא דמיין, וכל מה שהוא רוצה זה כמה שניות כדי לסיים. הוא בכלל לא שם לב שעברו כבר עשר דקות מאז שההורה קרא לו, ייתכן שהוא היה כל כך שקוע שהוא אולי אפילו לא שמע. עבורו, העצבים של ההורה הם בגדר הפתעה, הרי בסך הכל עברה שניה והוא אפילו עוד לא סיים לבנות. יותר מזה, לא פעם כשההורים שלו עסוקים הם אומרים לו "רק רגע" ולפעמים הוא צריך לחכות מה שנראה בעיניו נצח, אז למה לכם מותר ולו אסור? למעשה, במידה מסוימת, ההתנהגות שלו אפילו קצת מחקה את ההורה - ואין לו שום סיבה לחשוב שמה שתופס לגבי ההורה, לא חל עליו.

עלינו, כהורים, לראות את התמונה הגדולה ולפעול בהתאם. למשל, לא לצעוק מהמטבח ולחזור לטוויטר, אלא לגשת אליהם 10 דקות לפני הארוחה ולבקש שיסיימו כי צריך לסדר שולחן ולהיערך לארוחה. כך, לא רק שאנחנו מקדימים תרופה למכה, אנחנו נוכחים, יכולים לסייע, לארגן אותם כדי שנתארגן כולנו ולאפשר את קיומה של הארוחה בזמן (פחות או יותר) מתוך התייחסות לצרכים של כולם ומתוך אחריות הורית למצב, שמצריך תיווך ובקרה שלנו.

 עברו לתצוגת גלריהצילום: @lifetimetv/GIPHYכאמור, כבר מזמן ויתרנו על לא מעט פרקטיקות הוריות שהיו נהוגות בעבר, אבל עולם המושגים שלנו עוד לא התקדם דיו. אם הרעיון הוא להגיע לקשב ושיתוף פעולה, מרות הורית, אפילו רק מעצם ההיררכיה (למעט כמובן במקרים של חיים ומוות), חוטאת לרעיון. הקשב שלהם מתחיל בקשב שהם לומדים מאיתנו. יש לא מעט דברים שייקח להם זמן ליישם, אבל ההדרכה שלנו אותם צריכה להיות עקבית ונטולת שרירותיות ומרות מתוך ציפייה לציות עד כמה שאפשר. 

חיכוכים בין הורים וילדים הם בלתי נמנעים וזה בסדר, זה טבעי ואנושי. הבדלים בין אנשים נוטים לייצר חיכוכים, השאלה היא איך אנחנו פותרים אותם. זה עניין מאוד אינדיבידואלי ולכל אדם שיטותיו, אבל בעוד מול אנשים מבוגרים יש מאזן מסוים, הוא לא קיים מול הילדים שלנו, או בעברית מדוברת - "זה לא כוחות". מעבר לסיבות האובייקטיביות, שהם ילדים ואנחנו המבוגרים האחראיים, אנחנו גם האנשים שאמורים לתווך להם דרכי פתרון ויותר מזה - אותנו הם מחקים. אם התגובות שלהם לא נראות לנו, כדאי שנתחיל לחפש את התשובה אצלנו ובהתנהגות שלנו. 

*מוזמנים לשלוח שאלות ונושאים לדיון למייל [LegadelBabait@gmail.com](mailto:LegadelBabait@gmail.com)*

לחצו על הפעמון לעדכונים בנושא:
------------------------------

* [חינוך](https://www.themarker.com/ty-tag/0000017f-da2f-d494-a17f-de2f87270000)
* [משפחה](/ty-tag/family-0000017f-da26-d718-a5ff-faa66fb10000)
* [ילדים](https://www.themarker.com/ty-tag/0000017f-da2d-dea8-a77f-de6faed60000)
* [הורים](/ty-tag/parents-0000017f-da26-d432-a77f-df3ff15e0000)