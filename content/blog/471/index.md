---
date: 2018-05-03 15:20:00+03:00
description: ???
source: https://www.haaretz.co.il/blogs/karenhaber/2018-05-03/ty-article/0000017f-f8a0-ddde-abff-fce5f57a0000
tags: דעות
title: 'סוף הדמוקרטיה: ומה תעשו כשיהיה מאוחר מדי?'
---

קשה למצוא היגיון במה שקורה כרגע בישראל, האבסורדיות של המציאות כמו כותבת את עצמה והיכולת להבין את מלוא היקף הפעולות שמתרחשות בו זמנית הוא מבלבל, מעייף ודורש הרבה יותר מדי תשומת לב. אבל ממעוף הציפור ניתן להבחין שתחת שמי "הדמוקרטיה היחידה במזרח התיכון" נכתבת כתובת על הקיר שאף אחד לא רוצה לקרוא. על פניו החיים מתנהלים כסדרם וישראל נוחה למגורים, בעיקר למי שהוא יהודי-ישראלי, אז למה בעצם להתעסק במה שאולי יבוא מחר? אלא שהדיסוננס בין חיי היומיום הנוחים יחסית ובין הכיוון שלוקחת המדינה בניווט קברניטיה הנוכחיים משאיר את רובנו נינוחים ושאננים הרבה יותר מדי ובעיקר עיוורים. 

אנחנו מאוד אוהבים להתהדר בהיותנו דמוקרטיה, אבל רק השבוע עבר בקריאה ראשונה [חוק הלאום](/news/politi/2018-05-01/ty-article/.premium/0000017f-f46b-d47e-a37f-fd7f87f60000), ממנו הושמט כל אזכור לדמוקרטיה והלכה למעשה, אם יעבור, יהפוך את ישראל למדינת אזרחיה היהודים בלבד וכוללת מיעוטים בגדר תת אזרחים. עוד השבוע הכנסת חוקקה חוק שאומר שדי בהחלטת ראש הממשלה בהתייעצות עם שר הביטחון כדי לפתוח במלחמה, כלומר ששיקול דעת (אם ניתן לקרוא לזה ככה) של שני אנשים בלבד מספיק להחלטה בסדר גודל כזה. הרצון להסמיך את הקבינט להחליט על פעולות צבאיות הפך במחטף ל[סמכות של ראש הממשלה](/news/politics/2018-04-30/ty-article/.premium/0000017f-f421-dc28-a17f-fc37d9e60000) כמעט באופן בלעדי. מלחמה, אקט שדורש לגיטימיות והתגייסות ציבורית, הפכה להחלטת יחיד פלוס, מהלך אנטי דמוקרטי, שעבר בישראל בשקט יחסי. 

באופן די מדהים דווקא מהלכים שמעידים על מעוזים של חוסן דמוקרטי בישראל נתפסים כאקט לא דמוקרטי הנוגד את רצון הבוחר. כך, למשל, [פסקת ההתגברות](/blogs/karenhaber/2018-04-26/ty-article/0000017f-f8f9-d47e-a37f-f9fd66460000), שייעודה החלשת הרשות השופטת וחיזוק הרשות המבצעת והרשות המחוקקת, זוכה לתמיכה רחבה בימין ולו משום שהיא עוקפת את בג"צ, מי שמצויר כ"אויב העם". כלומר באופן מודע, תוך שימוש במנגנונים דמוקרטיים, נעשה כאן צמצום של מנגנונים דמוקרטיים שמטרתם הגנה על זכויות האדם, ובמקום שאלה יעוררו מחאה ציבורית הם נעטפים בהצדקות לאומניות להקלה על הבליעה. 

 עברו לתצוגת גלריהראש הממשלה בנימין נתניהו בתחילת השבוע. באווירה הפוליטית הנוכחית כל ביקורת, עניינית כלל שתהיה, נתפסת בפגיעה במנהיג ובחוסנה של המדינהצילום: עופר וקניןגם את [הפרזנטציה של ראש הממשלה](/news/politics/2018-05-01/ty-article/.premium/0000017f-f8ec-d318-afff-fbef7c850000) ביום שני בנושא הגרעין האיראני מעידה עד כמה השתבשו הדפוסים. באווירה הפוליטית הנוכחית כל ביקורת, עניינית כלל שתהיה, נתפסת בפגיעה במנהיג ובחוסנה של המדינה. ביקורת לגיטימית, כמו שהבחירה בפרזנטציה לעיני מצלמות ולא בערוצים מודיעיניים ודיפלומטיים, מעידה על חולשתה של ישראל במישור הבינלאומי, בטח באירופה; שאין כל חדש והכל כבר היה ידוע; שהסכם הגרעין שומר על האינטרסים של ישראל, גם אם לא באופן מיטבי, ושדווקא נסיגה אמריקאית מההסכם, שתוביל לעיקור סעיף הסנקציות על איראן, היא זו שתפגע בישראל, נתפסות כתגובות "חמוצות" שדינן להתבטל במקום שיהוו בסיס לדיון ציבורי בנושא בעל חשיבות. 

העובדה שדיונים מהותיים מתכנסים בסופו של דבר לגופו של מנהיג גם היא צריכה להדאיג כי גם זה תסמין של כרסום בדמוקרטיה. אם תשימו לב בסופו של דבר הקואליציה מתכנסת סביב המנהיג ולכן שרת המשפטים, מכל המשרדים, מכריזה ש[רה"מ לא חייב להתפטר](/news/politi/2017-08-02/ty-article/.premium/0000017f-e8e3-dc7e-adff-f8ef3ead0000) גם במקרה של הגשת כתב אישום. בתהליך מקביל מתויגת האופוזיציה כפועלת בשם "רק לא נתניהו" וכל ביקורת שלה נתפסת אד הומינם על ידי הבייס שלא רואה דבר מלבד המנהיג. לא יודעת איך לקרוא לתהליך הזה, ההיסטוריה תשפוט, אבל הוא פוגע בדמוקרטיה ומנוגד לאינטרס הציבורי בישראל. 

אך הרשימה המדאיגה עוד לא הסתיימה, יש להוסיף לזה את החשד בשחיתות, לא רק של ראש הממשלה אלא של המערכת הביטחונית (ע"ע [פרשת הצוללות](/news/law/2018-03-22/ty-article/0000017f-dba3-db5a-a57f-dbebf2b60000)) ואת המוכנות של המערכת לחיות בצדה ולא להילחם בה למרות שהשחיתות היא פגיעה אנושה בחוסנה הדמוקרטי של המדינה. ועדיין לא סיימנו, כי יש גם מגמת ההדתה, סליחה חיזוק הזהות היהודית, פגיעה בתקשורת וניסיונות לחבל בעצמאותה ובאמינותה, הניסיונות המתמשכים להגבלת מערכת המשפט וערעור אמינותן של רשויות אכיפת החוק האחרות והעומדים בראשן, ניסיונות פגיעה בשומרי הסף ומינוי מקורבים לעמדות בכירות (רשימה חלקית). כל אלה הם תהליכים שונים שבכולם פוטנציאל פגיעה חמור במהות הדמוקרטית. תוסיפו לזה את צמצום מושגי האזרחות במערכת החינוך וחיזוק האינדוקטרינציה הלאומנית ותקבלו מדינה ישראלית אבל לא בהכרח דמוקרטית שנוח לציבור עם היותה כזו. 

אבל גם כאן הרשימה לא נגמרת, כי יש להוסיף את העדר השוויון הלכה למעשה בין אזרחים יהודים ולא יהודים בתוך שטחה הריבוני של ישראל ובוודאי בשטחים הכבושים, העדר השוויון בהשקעה בתשתיות, העדר שוויון ההזדמנויות והעדר השוויון בפני החוק והאכיפה הבררנית, ולראיה [הרשעתה של המשוררת](/news/law/2018-05-03/ty-article/0000017f-f82a-ddde-abff-fc6fabc40000) דארין טאטור בהסתה לטרור בשל פרסומים בפייסבוק, [פרשת עאהד תמימי](/news/politics/2018-03-21/ty-article/0000017f-dbd0-d3a5-af7f-fbfe998a0000), [אום אל חיראן](/news/law/2018-05-02/ty-article/.premium/0000017f-f7d5-d460-afff-fff74ef50000) ועוד מול הענישה הקלה, אם בכלל, בתיקים של הרג פלסטינים על ידי כוחות הביטחון. 

כל אלה הם ראשי חץ הכוונים ללב לבה של הדמוקרטיה הישראלית והם לא נעשים במחשכים, אלא בפומבי תוך ניצול רטוריקה לאומנית ואת גמישותם היחסית של המנגנונים הדמוקרטיים. אנחנו נוטים לא לראות אותם כי זה נוח. קל לראות את הידרדרותן של מדינות בדיעבד, הקושי הוא לעצור אותן בזמן התהליך וכאן מגיעה החשיבות של אינטלקטואלים ושל לוחמי זכויות, אבל לא פחות גם של מנהיגים. אלה שהצליחו לראות קדימה ולעצור אותם ואלה שהובילו את התהליך ובהתמוטטותם הביאו להרס שלאחריו מגיע שיקום ארוך שיכול היה להימנע ועל כך מעידה ההיסטוריה.