---
date: 2017-06-01 10:40:00+03:00
description: ???
source: https://www.haaretz.co.il/blogs/karenhaber/2017-06-01/ty-article/0000017f-f8e7-ddde-abff-fce74a140000
tags: דעות
title: רק מירי רגב תציל מעירום!
---

בוקר אחד כשהקיצה ישראל מתוך חלומות טרופים, ראתה את עצמה והנה הפכה לתיאוקרטיה. מוטלת היתה על גבה הנוקשה כמין שריון, ומדי הרימה מעט את ראשה היתה רואה את כרסה החומה והמקומרת, המציצה מבעד לציצית עטורה גדילים לתפארת, עד שהכסת כמעט שאינה יכולה להיאחז בה עוד ועומדת לצנוח מעליה לגמרי ולגלות את ערוות הדמוקרטיה שהיתה כלא היתה.

בעוד הגלגול בא במפתיע אל חייו של גריגור סמסא, גיבור ספרו של קפקא, הוא אינו בא במפתיע על ישראל. ההכלאה המאתגרת של "יהודית ודמוקרטית" מחייבת איזון מאוד עדין בין שני מושגים שיכולתם לדור בכפיפה אחת מוטלת בספק. הלכה למעשה הגלגול הדתי שעובר על ישראל הוא כמעט בלתי מורגש, הוא הדרגתי ואיטי ומתקבל בסופו של דבר בציבור, גם אם קבלתו נעשית בשתיקה ואולי על אחת כמה וכמה כאשר היא נעשית בשתיקה.

הגלגול הדתי מתבטא בכל כך הרבה אופנים, הוא נמצא ב"מה רע בעוד יהדות?" במערכת החינוך, במסילות מערכת המשפט אל עבר המשפט העברי עת רוח הנביאים שורה על שרת המשפטים, במונופול של הרבנות על חיי אישות ודיני כשרות, בתכנים הדתיים, בשימוש הדמגוגי בדת שנכנס לכל מקום, בעובדה שמפלגה דתית שואפת להיות מפלגת שלטון. הגלגול הדתי הזה כאן.

 עברו לתצוגת גלריההשרה רגב. בוקר אחד כשהקיצה ישראל מתוך חלומות טרופים, ראתה את עצמה והנה הפכה לתיאוקרטיהצילום: אילן אסייגמבלי להיכנס למידת הדיוק ההגדרתית בסיפא של האקסיומה האינפלציונית "יהודית ודמוקרטית", והאם מוצדק או לא להשתמש בהגדרה הזו לגבי ישראל, התחזקות הפן היהודי בהגדרה לא נעשה בתוך ואקום. כדי שריכוז של חומר א' בתוך השלם יעלה, חומר ב' צריך להצטמצם. ככה זה בכימיה וככה זה גם עם "יהודית ודמוקרטית".

מכתבה של שרת התרבות מירי רגב למנהל פסטיבל ישראל על הוצאת שני מופעים מרשימת המופעים הממומנים הוא עוד דוגמא למתח בין דמוקרטיה ויהדות ולחשיבות התנהלות הפוליטיקאים לשמירה על האיזון. שרת התרבות של ישראל מועלת בתפקידה כאשר היא נלחמת בגבולות האומנות במקום לעמוד איתן על משמר הדמוקרטיה. כאשר השרה מתבלבלת בין ערכיה שלה לערכים, או האינטרסים, הציבוריים עליהם היא אמורה לשמור אנחנו כנראה בבעיה.

"מופע בעירום מלא, גם כשהוא בחסות אומנותית, מנוגד ופוגע בערכים הבסיסיים של הציבור הישראלי ושל מדינת ישראל כמדינה יהודית ודמוקרטית וברגשותיהם של אוכלוסיות רחבות". אם זה מצב, הרי שיש כאן מדיניות של איפה ואיפה. הרי מופעים במימון ממשלתי המפרידים בין נשים לגברים פוגעים ברגשות של ציבור הנשים החילוניות בישראל, בעיקר כשהם "פתוחים לקהל הרחב", זאת אומרת לקהל הרחב שאין לו בעיה עם הדרת נשים. ההכרה בזכותם להתקיים היא חלק יסודי בדמוקרטיה, כל עוד מובן שעירום והדרה הם שני צדדים של אותו מטבע.

מה- 1 ועד ה- 18 ביוני מתקיים פסטיבל ישראל ובמסגרתו יועלו שני המופעים, אליהם מתייחסת השרה רגב, "פינודרמה" ו"מה אעשה בחרב הזאת" 4 פעמים. אלה לא מופעים פתוחים, הכרטיסים נמכרים למי שמעוניין וליד המופעים מצוין שיש שם עירום – מי שירצה יקנה ומי שלא לא. אולם שרובר מכיל 970 כסאות, גם בהנחה שכל הכרטיסים יימכרו מדובר ב- 3,880 צופים. מדינה שערכיה מתערערים בשל 3,880 צופים, שאינם אפילו אחוז אחד מאוכלוסייתה, צריכה לבחון היטב עד כמה ערכיה חזקים.

סמלה של המהפכה הצרפתית, של הרפובליקה על פני המונרכיה היה אישה עירומה, זו המניקה את אזרחיה, ככה בשדיים גלויים. הדמוקרטיה פנים רבות לה, אך היא מחייבת סובלנות. כאשר לפוליטיקאים אין סבלנות לדמוקרטיה ככה נראית הפוליטיקה. מבית מדרשה של מירי "מה שווה רשות שידור אם אי אפשר לשלוט בה" רגב, מגיע המופע הבלתי נמנע הבא "מה שווה אומנות אם אי אפשר לשלוט בה?" זה לא הציבור החילוני שצריך להתקומם נוכח הניסיון לכסות את ערוות הפוליטיקה בעלה תאנה על עירום האומנות, כל מי שחפץ בדמוקרטיה צריך לקום ולדרוש שהדמוקרטיה לא תכסה על דדיה, לא בשמי, לא בשם ערכיי, ולא בשם מה שמדינת ישראל צריכה בעיניי לסמל. קומו נשים אבודות של טרויה והשמיעו את קולכן.