---
date: 2018-12-20 09:46:00+02:00
description: ???
source: https://www.haaretz.co.il/food/cookingwithkids/2018-12-20/ty-article/0000017f-f8d9-d2d5-a9ff-f8ddfcf70000
tags: בישול
title: מרק שום מושלם
---

זוכרים את האגדה על מרק שום דבר? מרק שום הוא אמנם לא שום דבר, אבל יש להניח שאת כל המרכיבים יש לכם בבית, הוא קל להכנה והוא טעים שזה משהו. יש להניח שאם לא תספרו מה יש בו - רוב הטועמים לא ידעו לזהות את המרכיב העיקרי – שום. ולא, אין אחר כך ריח, אמרנו מרק שום, לא סלט טונה, אם כבר ריח אז הניחוח שלו פשוט מענג.

יש הטוענים שמרק שום הוא מנה צרפתית מפרובנס ויש הטוענים שהוא בכלל פריזאי, אבל הוא מאוד פופולרי במטבח האוסטרו-הונגרי ובעצם גם הספרדי. יש מי שיירתע רק מהמחשבה על מרק שרובו שום, בסך הכל ולא ברור למה קנה לו השום מחנה שלם של אויבים. כדי שהוא לא יצא דליל מדי בגרסה הצרפתית הוא מוסמך עם קמח ולייסון (ביצים ושמן זית), בגרסה האוסטרו-הונגרית בתפוחי אדמה ואפשר בהחלט לשלב בין שתי הגרסאות. גם לגבי תוספת הבצל יש מחלוקת, יש שיחלקו על הרעיון מכל וכל ויש שלא.

ואם כל זה לא מספיק יש גם גרסאות שונות להכנת השום עצמו, לרוב זה אחת משתיים: אפיה או בישול. אנחנו החלטנו הפעם לקצר תהליכים ולנסות לטגן את השום וזה היה נועז וגם מוצלח אבל לא בטוח שקיצר תהליכים, אלא אם כן קונים שום כתוש או שיני שום קלופות. כך או אחרת הריחות שהמרק הזה מייצר בבית נפלאים והם רק קדימון לטעם עצמו. נפלא להגיש עם קרוטונים וגבינה מגוררת מעל, עדיף בעלת טעם דומיננטי כמו פרמזן או גרוייר.

**מרק שום (5-6 מנות)**

 עברו לתצוגת גלריהצילום: קרן הבר **מה?**

4-5 ראשי שום (בערך ראש שום לכל סועד)

חצי כרשה פרוסה דק

3 בצלצלי שאלוט קצוצים דק

50 גרם חמאה (רק בוריאציה של הטיגון והבישול של השום)

3 כפות קמח לבן לכל מטרה

1 כוס יין

2 תפוחי אדמה בינוניים, קלופים וחתוכים לקוביות (לא חובה)

1 ליטר מים או ציר (ירקות או בשר)

מלח ופלפל שחור לפי הטעם

זר עשבי תיבול (צרור פטרוזיליה וגבעול טימין)

1 מכל (250 מ"ל) שמנת לבישול (לא חובה)

**איך?**

 עברו לתצוגת גלריהצילום: קרן הבר קודם כל תחליטו מה עושים עם השום, אפשר:

**בישול:** מפרידים את ראשי השום לשיניים, אין צורך לקלף ומכניסים לסיר עם ליטר מים רותחים, לחלוט כ-5 דקות וכשהקליפה מתפרקת לסנן את המים אבל לא להפטר מהם. מפרידים בין שיני השום לקליפות ומחזירים את השום למים.

**אפיה:** מחממים תנור ל-180 מעלות, מרפדים תבנית סטנדרטית בנייר אפייה. חוצים את ראשי השום לרוחב, את החלק החתוך מניחים על נייר האפייה, מזליפים כ-2/3 כוס שמן על ראשי השום ומכניסים לתנור לעשרים דקות עד חצי שעה תלוי בתנור. מוציאים מהתנור, בשר השום יתנתק מהקליפות ומכניסים אותו ואת כל השמן העודף לסיר גדול.

**טיגון:** אם החלטתם לטגן אז בינתיים רק כותשים את השום, זה יוצא כ-5 כפות גדושות.

אם מבשלים את השום, אז עכשיו יש לכם ליטר מים רותחים עם שום, אותם משאירים כרגע בצד.

אם אפיתם את השום אז מועכים אותו ואת השמן בסיר ואז מוסיפים את הקמח ומערבבים היטב, ממש ממש טוב – זה שלב חשוב. מדליקים את האש, מוסיפים את כוס היין, מביאים לרתיחה, מכניסים את הכרשה, בצלצלי השאלוט ולא חייבים תפוחי אדמה, מוסיפים ליטר מים, מביאים שוב לרתיחה, מתבלים, מוסיפים את זר עשבי הבישול, מנמיכים את האש ומבשלים עוד כ- 40 דקות. מורידים מהאש, מרסקים היטב בעזרת בלנדר ומגישים עם קרוטונים וגבינה.

**אם לא אפיתם:**

הגרסה המטוגנת מתחילה כמובן בטיגון השום: בסיר גדול, עדיף ברזל או בעל תחתית עבה, ממיסים את החמאה על אש בינונית, מוסיפים את השום ומטגנים תוך ערבוב ותוך השגחה עד שמזהיב ומוסיפים מיד את הכרשה ובצלצלי השאלוט. מנמיכים את הלהבה ומטגנים תוך ערבוב כ-3 דקות.

אם בישלתם את השום אז פשוט ממיסים את החמאה ומטגנים את הכרשה ובצלצלי השאלוט, מכאן שתי הגרסאות ממשיכות באותה צורה:

מוסיפים את הקמח ומערבבים היטב, מוסיפים את היין, מערבבים, מגבירים את האש ומבשלים כ- 3 דקות כדי שאלכוהול יתאדה, מוסיפים את תפוחי האדמה ומוסיפים את המים (עם השום בגרסה המבושלת) או הציר, מתבלים במלח ופלפל ומביאים לרתיחה. מוסיפים את זר עשבי התיבול, מנמיכים את האש ומבשלים כ-40 דקות על אש בינונית. מסירים מהאש, מוציאים את זר עשבי התיבול ומרסקים היטב את המרק בעזרת בלנדר מוט. אפשר להוסיף מכל שמנת, לערבב היטב, להחזיר לאש ולבשל עוד כ- 5 דקות על סף רתיחה. מגישים מיד בקערות אישיות עם קרוטונים (עדיף תוצרת בית – פשוט חותכים לחם או לחמניות קצת יבשות לקוביות, מתבלים ומטגנים או אופים בשמן זית) ומפזרים פרמזן או גרוייר מגוררת מעל. בתאבון