---
date: 2020-11-24 17:51:00+02:00
description: ???
source: https://www.haaretz.co.il/family/homeschooling/2020-11-24/ty-article/.premium/0000017f-f8c9-d887-a7ff-f8ed9d7d0000
tags: חינוך
title: כשבני הגיע לגיל המתאים התחלתי להכין אותו לכיתה א'. איזו טעות
---

במידה מסוימת הבחירה בחינוך ביתי מעמידה את ההורה שמגדל בבית בדיסוננס משונה, וכזה שצריך להיות מודע אליו: מצד אחד בחרנו לעשות משהו אחר מתוך הבנה שזו האפשרות המועדפת עלינו בהינתן האפשרויות כולן, מצד שני, איך שלא נהפוך את זה אנחנו תוצר של המערכת. רוב מה שאנחנו מכירים על למידה מגיעה ממנה, כך שעולם המושגים שלנו בנוי מתוך עולם התוכן הזה. זהו לא רק הלך רוח, אלא גם שפה, דפוסי פעולה, התייחסות למדדים מוכרים, דרכי הערכה ואופן למידה. כל אלה נמצאים בתוכנו כחלק בלתי נפרד ממה שאנחנו קוראים לו חינוך, ואנחנו לא באמת מודעים אליהם כיוון שהם טבועים בנו.

לקח לי זמן להבין את זה. זה היה לי כל הזמן מול העיניים, אבל לא הבנתי כי בהתחלה בכלל לא ראיתי את הבעיה. אסביר: בגיל חמש הבכור כבר קרא ולא ממש לימדנו אותו, בטח לא במטרה ללמד אותו לקרוא. מרגע שנולד הקראנו לו ספרים והם הלכו איתנו לכל מקום בו היינו. הוא שאל המון על אותיות וענינו לו, ודי מהר הוא נהנה לשחק כל מיני משחקים עם מילים כתובות. למשל ציירנו חיות בגיר על הרצפה ולידן כתבנו את שמן, או ציירנו עקבות של חיות שהתאמנו לשם החיה. כך, ובלי שנשים לב, הוא התחיל לזהות אותיות, להבין את הצליל שלהן ואת כל זה הוא חיבר לקריאה באופן אינטואיטיבי.

הגיעה כיתה א' ואנחנו בחינוך ביתי. כדי להיות בטוחה ולהראות לחברה שדרשה לראות הישגים שאנחנו לא נופלים מבית ספר, קניתי חוברות של כיתה א'. הרעיון המקורי היה לשבת בזמנים קבועים, בהתאם לפעילות של אותו יום ולעבוד על מה שעובדים בכיתה א'. אלא שהבכור כבר ידע לקרוא וידע חשבון ברמה גבוהה יותר מזו הנדרשת בכיתה א' (בגלל שהוא היה איתי לא מעט במטבח הוא גם כבר הבין שברים), הוא גם ידע לקרוא ולכתוב באנגלית ולמעשה היו לו הרבה יותר מיומנויות מאלה הנדרשות בכיתה א'. את כל הלמידה הוא עשה באופן לא פורמלי ובוודאי ללא חומר למידה, תרגול או שינון - פשוט מתוך אופן החיים שלנו.

 עברו לתצוגת גלריהעד לרגע שהוא עלה לכיתה א' הלמידה שלנו היתה למעשה אינטואיטיבית, בהתאם לשאלות שלו, לחוויות שחווינו, לפעילות שהיתה מוצלחת ומשמעותיתצילום: Photoroyalty / Shutterstockארגנתי כל יום זמן טוב ללמידה, סידרתי שולחן ופתחתי חוברות. זה היה עינוי. הבכור השתעמם, החוברות נראו לו כמו מטלה מיותרת ובצדק, ומהר מאוד זמן למידה הפך לזמן שאני מתעקשת עליו למרות שאין בו בכלל צורך. זאת הייתה טעות: זמני הלמידה הפכו ל'זמן צרימה', זמן הצרימה היחיד במשך היום. לבסוף הבנתי שאני מתעקשת במקום הלא נכון. הרי ברור שהילד לא יבין את ההיגיון שבלשבת לבזבז זמן על מה שהוא יודע, דבר שהופך את זמן הלמידה לשעמום במקום למשהו מסקרן.

עד לרגע שהוא עלה לכיתה א' הלמידה שלנו היתה למעשה אינטואיטיבית, בהתאם לשאלות שלו, לחוויות שחווינו, לפעילות שהיתה מוצלחת ומשמעותית. או אז התחלתי לנסות לשנות סדרים ולייצר מסגרת שהיתה לחלוטין לא טבעית לו, והפכה את האסוציאציה שקשורה ללמידה למשהו מייגע, מעצבן ובעל פוטנציאל לחץ, במקום המקום השמח שזה היה בו עד עתה. מתוך התבוננות לא היה קשה להבין שהבעיה היא אני. הידיעה שהבכור בכיתה א' הביאה אותי ליישר קו עם מה שחשבתי שהחברה רוצה. עשיתי ייבוא של מה שהכרתי מבית הספר, אבל הבעיה בבית הספר היא לא רק העדר הלמידה הפרטנית אלא בעיקר אי ההתאמה המוחלטת לאיך שלמידה צריכה להעשות באופן אופטימלי. זה היה רגע של התנגשות יקומים, פתאום היה לי ברור שיש כאן טרנספורמציה שהיא הרבה יותר גדולה מלא ללכת למערכת, אלא שיש כאן טרנספורמציה כללית, ומי שצריכה לעבור אותה היא אני.

*מוזמנים לשלוח שאלות ונושאים לדיון למייל [LegadelBabait@gmail.com](mailto:LegadelBabait@gmail.com)*

לחצו על הפעמון לעדכונים בנושא:
------------------------------

* [הורות](/ty-tag/parenthood-0000017f-da26-d938-a17f-fe2ebef50000)