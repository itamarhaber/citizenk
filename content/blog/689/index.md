---
date: 2016-07-15 10:38:00+03:00
description: ???
source: https://www.haaretz.co.il/blogs/karenhaber/2016-07-15/ty-article/0000017f-f8f2-d044-adff-fbfb83cf0000
tags: דעות
title: מצעד הביזיון
---

בבירת הסייבר של ישראל, עיר המחר שראש הממשלה אוהב לרומם, בירת הנגב של המדינה הדמוקרטית היחידה במזרח התיכון, [לא נערך אתמול מצעד הגאווה](/news/education/2016-07-14/ty-article/.premium/0000017f-ed51-d4cd-af7f-ed79b2820000). הוא בוטל על ידי המארגנים לאחר שהמשטרה, שחוששת ממעשי אלימות, שינתה את תוואי המצעד ובג"ץ דחה את העתירה נגד החלטת המשטרה. החשש לחיי אדם, שנראה למתבונן מהצד כנובע גם מאזלת ידה של המשטרה, יוצר פגיעה ממשית בזכויות אדם. לא בגלל שינוי תוואי המצעד, אלא מפני שנראה כי בישראל ערכים כמו דמוקרטיה, שוויון וכבוד האדם באים לביטוי בהשתדלות לא לפגוע ברגשות דתיים. בשורה התחתונה, נרצה או לא נרצה, כאשר זכויות האדם מאבדות מערכן והופכות ליחסיות מול ערך או רגש דתי, אנחנו בבעיה, אבל בטח לא בדמוקרטיה. 

הטיעון התומך בשינוי התוואי הוא יותר ממטופש, מכיוון שאינו מונע ממי שבכוונתם לשאת נשק ולפגוע בחיי אדם לוותר על כוונתם. אם המצעד פוגע ברגשות, הוא יפגע בהם מעצם קיומו, בלי קשר לתוואי שייבחר. ואם משטרת ישראל אינה מסוגלת להגן על הצועדים בתוואי המקורי, היא לא מסוגלת להגן עליהם בתוואי החלופי ובעצם היא מעידה בעיקר על אזלת ידה. בין אם אתם תומכים במצעדי הגאווה באשר הם, ובין אם לאו, העובדה שמי שרוצה לקיימם אינו יכול לממש את רצונו היא הבעיה. מול איומים על משתתפי המצעד המשטרה מתקפלת, בג"ץ מתקפל ובמקום שהמדינה תגן על המאוימים, המאיימים שוב זוכים. בכל פעם שזה מגיע לרגשות דתיים, הדמוקרטיה הישראלית נעלמת והמדינה נזכרת שהיא בעצם קודם כל יהודית. 

ראש הממשלה, שמתהדר בתל אביב כסמל לפתיחות, קוסמופוליטיות וקבלת האחר, לא אמר מילה על המצעד וביטולו, כי ככה זה, את קהילת הלהט"ב אפשר להנכיח בתל אביב, זה נוח. במקרה הלהט"בי מדינת תל אביב פתאום היא המדינה של כולנו, אבל זה לא ממש נכון. אי אפשר לקחת את תל אביב כדוגמה כשנוח. אם כבר, תל אביב היא היוצא מן הכלל שמעיד על הכלל. [במצעד בירושלים נרצחה שירה בנקי](/news/local/2015-08-03/ty-article/0000017f-dc24-d3ff-a7ff-fda4756a0000). אם הרצח שלה היה משנה משהו, המצעד בבאר שבע היה מתקיים. הפקת הלקחים היחידה ממצעד השנאה של ישי שליסל היתה אמורה להיות הגנה בלתי מתפשרת על זכויות הלהט"ב. 

 עברו לתצוגת גלריהישי שליסל בבית המשפט המחוזי בירושליםצילום: אמיל סלמןנוח לשקוע בכל פעם בדיון מתחסד על הפגיעה ברגשות דתיים ולשוב ולהדגיש את הצורך להתחשב בהם, אבל עובדתית המשמעות של הדיון הזה היא ויתור על זכויותיהם של אזרחים אחרים. השיח הציבורי הישראלי נוטה להיות מאוד סלחני כלפי פרשנות מאוד ספציפית של הדת ודומה שהטיעון הזה צריך להספיק כדי להסכים לצמצום העולם הערכי. לכן להט"בים יכולים להיות גאים, אבל רק בתל אביב, חילונים יכולים להתחתן אזרחית, אבל רק בחו"ל, דתיים שרוצים להפסיק את המונופול של הרבנות בתחומי הכשרות נכשלים ורפורמים לא מורשים להתפלל בכותל. כי כידוע, ישראל היא הבית של כל היהודים, אם הם מוכנים להיות בגדר אורחים של זרם יהודי אחד. 

לא לזה כיוון הרצל ולא לזה קוראים דמוקרטיה. ישראלים אוהבים לטעון שישראל, למרות החיבור בין דת ומדינה, היא מדינה פלורליסטית ודמוקרטית. זה רק מוכיח עד כמה מצומצם כאן המושג דמוקרטיה. ישראל דורשת שיכירו בה כמדינת היהודים, בעוד שהיא עצמה מדינה של יהודים מזן אחד בלבד. מי שרוצה להיות ישראלי חייב מראש לוותר על זכויות, כי נרצה או לא נרצה יש בישראל דת והיא שלטת. המונופול שקובע איזו יהודית תהיה ה"יהודית" במושג "יהודית ודמוקרטית" אינו דמוקרטי. הוא בוודאי לא נכלל באג'נדה של חוזה המדינה. העובדה הקיימת היא שהטיעון לפגיעה ברגשות דתיים הפך לאבן נגף המונעת הגנה על רגשותיהם של הלא דתיים. 

 עברו לתצוגת גלריהאל"מ אייל קריםצילום: HANDOUT/רויטרסמינויו של [הרב הצבאי הראשי החדש אייל קרים](/news/politics/2016-07-12/ty-article/.premium/0000017f-eaae-d4cd-af7f-ebfe320f0000), שהתבטא בעבר, בהתאם להשקפתו ולמערכת האמונות שלו, בצורה חריפה ובוטה נגד הומוסקסואליות ונגד נשים, הוא עוד דוגמה לבעייתיות. אני לא יכולה להסכים עם דעותיו, אני מוכנה להכיל אותן, אבל אדם בעל "עקרונות כאלה" אינו יכול לשאת בתפקיד ציבורי שאמון על טיפול בציבור החיילים הכללי. מינוי כזה הוא יותר מבעייתי, מכיוון שהוא עבר מהמקום שבו דמוקרטיה מכילה דעות שונות לשלב הלגיטימציה. מספיק שחייל אחד יגיד שהומוסקסואל הוא חולה, מפני שכך אמר הרב הצבאי הראשי, כדי להפוך את המינוי שלו לבלתי לגיטימי בעליל. ערכים אלה מקרינים ישירות על הצבא. יהיה הרב קרים אדם חביב ככל שיהיה, לדעות שלו אין מקום בצבא ובטח שלא כעמדה ממלכתית לגיטימית. 

זה בדיוק העניין בדמוקרטיה – במרחב האישי שלו אדם יכול להחזיק באיזו אמונה שירצה, אבל ברגע שמונה לתפקיד ממלכתי עליו לעמוד בנורמות בסיסיות. אם אמונתו הדתית אינה מאפשרת לו להחזיק בדעות אחרות, זה מקובל. זכויותיו ודעותיו מוגנות. אבל אין באפשרותו לשאת בתפקיד שבו הוא נדרש לייצג את המדינה, אלא אם כן דעותיו מקובלות על המדינה. אם עמדות אלה מקובלות על המדינה, יואיל נא ראש הממשלה להוריד את תל אביב מדף המסרים להוכחת ליברליות, פתיחות ודמוקרטיה, כי תל אביב אינה עלה תאנה. 

הגיע הזמן להבין שדמוקרטיה אמיתית משמעותה שוויון. אי קיום מצעד הגאווה בבאר שבע מעיד כי יש אזרחים ישראלים שלא יכולים לממש את זכותם. כלומר, אין כאן שוויון. חוסר היכולת של המשטרה להגן על חייהם נובעת מחוסר היכולת של המדינה ומהערכים שהיא מקדמת. אבל ראש הממשלה שותק, כי על אי השוויון הזה, על הפילוג, השנאה ותחושת אין האונים הציבורי של חברה אזרחית נעדרת, הוא מצליח לייצר קמפיין הפחדה שמנהיר (מזרז לנהירה – מחידושי, ק"ה) יהודים לקלפי. ואגב, אם כבר מעלים את הטיעון שארגוני זכויות אדם "פוגעים בתדמיתה הדמוקרטית והנאורה של מדינת ישראל", ביטול מצעד הגאווה בבאר שבע ומינוי הרבצ"ר מזיקים הרבה יותר מכל פעילות של שוברים שתיקה בעולם. 

למעשה, כל השסעים בחברה הישראלית – הפוליטי, הדתי, העדתי, הכלכלי והחברתי - מתנקזים לפתרון מוכח, והוא העמקת הדמוקרטיה, חיזוק פרקטיקות ערכיות המאפשרות הגדרות אישיות ובניית סדר יום שוויוני וצודק יותר. למוסדות המפלגתיים מימין ומשמאל אין שום סיבה לשבור את המעגל הזה. את המעגל הזה צריכה לשבור חברה אזרחית חזקה, שרוצה לשמור על היהודי כמו על הערבי, על הספרדי כמו על האשכנזי, על החילוני כמו על הדתי ומבינה שהדרך היחידה לשמור על הפסיפס הזה היא דמוקרטיה חזקה ויציבה שמאפשרת מגוון של דעות במרחב הציבורי וחופש בחירה במרחב האישי. כל פתרון אחר יביא בכל פעם להתנגשויות של ערכים. 227 שנים ליום הבסטיליה, היום שבו הונפה החרב על הקשר הגורדי בין דת ומדינה, ובישראל פוליטיקאים עמלים לקשירת הקשר מחדש. לתפארת הדמוקרטיה היחידה במזרח התיכון.