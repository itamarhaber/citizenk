---
date: 2020-10-28 10:00:00+02:00
description: ???
source: https://www.haaretz.co.il/blogs/karenhaber/2020-10-28/ty-article/0000017f-f89e-ddde-abff-fcff52f70000
tags: דעות
title: '"קבוצת הברית" - מהלך מעצבן ובלתי נמנע'
---

בתחילת השבוע [התפרסם במדור הדעות של "הארץ"](/opinions/2020-10-24/ty-article-opinion/.premium/0000017f-e77d-dc7e-adff-f7fd01300000) טור שנכתב על ידי "קבוצת הברית", אגד אנשים שוחרי טוב (בלי ציניות) ובהם קולט אביטל, חיים אורון, אברהם בורג, נעמי חזן, גבי לסקי, שלמה מולה, עמרם מצנע, קסניה סבטלובה, דני פילק, אופיר פז-פינס, דדי צוקר ומוסי רז. לא הצלחתי למצוא פרטים על ההתארגנות, ייתכן ששמה הוא הומאז' ל"ברית שלום" ההיסטורית. כך או אחרת, קבוצת הברית מציעה לייסד "ברית אזרחית חדשה והקמה של כוח פוליטי יהודי-ערבי משפיע" לשינוי השיח הפוליטי בישראל וליצירת שוויון חברתי-אזרחי. 

קשה למתוח ביקורת על צעד כל-כך חיובי [שכבר מזמן היה צריך להיעשות](/blogs/karenhaber/2019-09-26/ty-article/0000017f-f8f3-d044-adff-fbfb358f0000). עם זאת, אין אלא לתהות אם הוא לא נעשה מאוחר מדי. כן, הדיון הזה חשוב. שתי הקבוצות זקוקות לגישור, כל אחת מסיבותיה, על מנת שיוכלו לפעול למען מטרה משותפת שתביא להישגים אמיתיים והדרך לכך היא באמצעות התגייסות. מעבר לכך, ניסיון החיים מלמד שעדיף לנסות מאשר לא, גם אם ההכרה הגיעה מאוחר מדי. בסופו של דבר, לא יהיה שינוי מהותי בישראל בלי כוח סוציאל-דמוקרטי ערבי-יהודי. אבל, בינתיים יש תהום עמוקה שיש לגשר עליה ומכתב נרגש והושטת יד (יהודית בלבד) זה פשוט לא מספיק. זו התחלה, אך צולעת. 

את שיתוף הפעולה שהציעה "ברית שלום" היה להעלות מזמן. אפשר להגיד שהוא לא רלוונטי, אבל הוא כן. הכרה בעצם האיחור שבהצעה היא חלק בלתי נפרד מהתהליך, חלק מהכרה בתהליך מתמשך שידע שיא של אפליה ממוסדת (ע"ע חוק הלאום), בנוסף להסתה, לשיסוי ולדה-לגיטימציה מצד שלטון הימין בעשור האחרון. כל אלה לא נתקלו בחומה בצורה של השמאל היהודי והציבור הערבי בישראל שמטרתה לעצור את הלאומנות והגזענות. חלק מהחתומים על הטור, הם חלק מהשותפים להתנהלות הזו. 

ל"שמאל" היה נוח להיות עם ולהרגיש בלי, ובעיקר לקרוץ ימינה מתוך ראייה אסטרטגית. מתי היתה השותפות הזו משהו חוץ ממס שפתיים במרצ? תשאלו את עיסאווי פריג' ([זוכרים?](/news/elections/2020-01-13/ty-article/0000017f-f211-d8a1-a5ff-f29baa180000)) על אותה "שותפות אמיצה". באיזו שותפות מדובר אם לערבים מוקצה "מקום", הרי גם במפלגה הכי "שמאלנית" שיתוף הפעולה היהודי-ערבי תמיד הגיעו ממקום פטרוני. בשנתיים האחרונות, בהן היו שלוש מערכות בחירות, עשתה הרשימה המשותפת יותר צעדים "בוני אמון" מאשר כל מפלגה יהודית אחרת, כולל ממרצ שהיתה אמורה להיות "שותפה טבעית" למשותפת. כשתמר זנדברג דיברה על אביגדור ליברמן (הגזען) כשותף אסטרטגי, האם מוסי רז, שעכשיו חתום על הטור המרגש, יצא בקריאה נגד דבריה? האם הציב מראה לפטרונות משמאל? 

אני יודעת על לא מעט ניסיונות שנעשו בחמש השנים האחרונות במטרה להביא את השמאל לאותו "אוהל פתוח", בו יצעדו אזרחים ישראלים, ערבים ויהודים, יחד ויוכלו לפעול במשותף ככוח פוליטי לשינוי אמיתי בישראל. עובדתית, הסירוב לא הגיע רק מההנהגה הערבית (וכן, יש הרבה מה לומר על הבדלנות שמאפיינת את אנשי הרשימה המשותפת, חלקה מוצדקת וחלקה מוקצנת, אבל קצרה היריעה) אלא גם מהשמאל היהודי שהיה לו חשוב - אלקטורלית, כמובן, או כך רצו שנחשוב - יותר לקרוץ לימין בהגדרות ציוניות מלצעוד באומץ לשותפת אזרחית ישראלית. 

רק עכשיו, כשהשמאל החבוט בישראל מבין שלא יוושע בקריצה לימין, לא בחיבורים "חברתיים" ולא בנהייה אחר גנרלים, הוא פתאום מושיט יד, די גרומה יש לומר, ומצפה שהאזרחים הערבים יראו את התמונה הרחבה ויענו לקריאה. הקריאה צודקת, אין ספק, משום שבתמונה הרחבה השילוב הזה נחוץ, אבל לא בידי מי שהביאו אותנו עד הלום. לא עם אלה שהסכימו עם שיקולים מפלגתיים "מנגנוניים" או "אסטרטגיים" ויישרו קו, למרות שהקו היה מנוגד לכל מה שהגיוני לעשות. 

הקריאה לציבור הערבי ולמנהיגות ערבית "להיכנס מתחת לאלונקה - גרסת השמאל הישראלי", בשעה שגופות מפלגות השמאל והמרכז-שמאל מוטלות לפנינו, היא קריאה לעזרה של טובע. לכן, "פנינו לשלום, קחו אותנו למנהיגים שלכם", נוסח "קבוצת הברית", היא מהלך קצת מרתיח אך חיוני. ללא שיתוף הפעולה הזה, ויפה שעה אחת קודם, אנחנו דנים את עצמנו לדשדוש אינסופי באופוזיציה ושוב בוחרים "בצדק" במקום להיות חכמים ולהסתכל קדימה, אל עתיד אחר שאפשר לייצר רק מתוך שיתוף פעולה. המאבק בגזענות ואי-שוויון יכול להיעשות יחד ולא בבדלנות, לא משנה כמה טעויות נעשו. 

ההצהרה של "קבוצת הברית" נחתמה בידי אנשים שגם חתומים על חלק מהטעויות. אנשים שאין להם מה להפסיד ורק בסוף ראו שהתשובה היתה שם מול העיניים והם לא ראו אותה, כי היה להם נוח. זו הצהרה מעצבנת שמגיעה מחבורה של שמאלנים יהודים ובלי שותף ערבי אחד, ויחד עם זאת - היא הצעד היחיד, ההגיוני והבלתי נמנע אם באמת רוצים לתקן. כל צעד לעבר תיקון הוא צעד בכיוון הנכון.