---
date: 2022-03-17 08:29:00+02:00
description: ???
source: https://www.haaretz.co.il/blogs/karenhaber/2022-03-17/ty-article/00000180-5b9d-db1e-a1d4-dffd873a0000
tags: דעות
title: '"יהודית ודמוקרטית", אבל מכוערת ולא אנושית'
---

הפליטים מאריתריאה כונו מסתננים. כניסת פליטים מסודאן נאסרה בטיעון שבדרכם עברו יותר מגבול אחד. ליהודים מאתיופיה שנמצאים כרגע בסכנת חיים לא התייחסנו. וכעת, פליטות מאוקראינה נאבקות על זכותן למקלט בישראל נדחות בעילה לכוונות השתקעות [המאיימות על הזהות היהודית של המדינה](/opinions/2022-03-12/ty-article-opinion/.premium/0000017f-e953-df5f-a17f-fbdf72fe0000). איך לא? הרי זה בדיוק מה שנמצא בראש מעייניהן. 

בעקבות הביקורת הציבורית, הצהירה ישראל כי תפסיק לדרוש ערבות מהפליטות האוקראיניות ועל [הרחבת מתווה קבלתן](/news/education/2022-03-13/ty-article/.premium/00000180-5bd2-de8c-a1aa-dbfa86880000), אבל החל מהיום (חמישי) פליטות מאוקראינה ללא אישור כניסה לא יורשו מלכתחילה לעלות על טיסות לישראל. הנה כך נפתרת בעיה בשקט. המוח היהודי ממציא לנו פטנטים. לפליטות זה לא פותר דבר, אבל לנו זה מאפשר שקט. 

עד כמה שאנחנו אוהבים להזכיר לעצמנו שאנחנו "העם הנבחר" כי זה כתוב בתנ"ך, שכחנו שלפני הכל צריך להיות בני אדם. האמנה הבינלאומית בדבר מעמדם של פליטים נחתמה ב-1951 כדי להבטיח הומניזם בסיסי בעתות שלום ועוד יותר מכך בעתות מלחמה. נוכח נשים טרוטות עיניים המחזיקות בתינוקות בני יומם בזרועותיהן במשך ימים, יש מי שמפלבל בעיניו ושואל איך ייתכן שישראל מתעלמת מהחוק הבינלאומי ומפנה עורף. אלה אותם אנשים שלא רואים את העוול שנעשה על-ידי ישראל לפלסטינים מדי יום ביומו. 

בעוד שהעיניים היו נשואות השבוע [לדרמה שהתחוללה בעניין הפליטות מאוקראינה](/news/education/2022-03-10/ty-article/.premium/0000017f-f22d-da6f-a77f-fa2f580f0000), ביהמ"ש העליון עסק גם בסוגיית [שמונת הכפרים הפלסטיניים בדרום הר חברון](/news/politics/2022-03-14/ty-article/00000180-5b8f-d718-afd9-dfbf10d80000) (במקור 12), בהנחה שניתן לקרוא להם כפרים משום שישראל עוסקת בהרס שיטתי של כל תשתית או מבנה המוקמים באזור מסאפר יטא, שהוכרז באופן נוח למדי "שטח אש". ב-1999, הצבא גירש כמה מאות תושבים מהכפרים, אך הגירוש נעצר אחרי שבג"ץ הוציא צו ביניים עד לבירור המצב. מאז, במשך 22 שנים, עסוקה ישראל בניסיונות גירוש, או שמא יש לומר - הפיכת תושבי המקום לפליטים בעל כורחם. מעבר להתקפות שלוחות רסן מצד מתנחלים, צה"ל עושה כל שביכולתו להפוך את חייהם של הפלסטינים תושבי המקום לבלתי אפשריים כדי לגרום להם לעזוב. 

 עברו לתצוגת גלריהתושבי מסאפר יטא, בשנה שעברה. משמעות הגירוש היא הרס שמונה כפרים ומחיקת אורח חיים שהתפתח במשך דורות צילום: עמירה הסהתנאים בכפרים מחפירים. מעטים מקוראי מאמר זה ראו אי-פעם כזו דלות הנתונה להתעמרות ואלימות מזעזעת, ובכל זאת תושבי הכפרים הללו לא נכנעים בהתעקשות הירואית. זה לא סוג הגבורה האהודה במיוחד בישראל. אז ישראל משקרת לעצמה כי לתת לעצמה הצדקות. בדיון בעתירה השבוע נטען כי ישראל צריכה שטח אש גדול יותר לאימונים, אבל את מכבסת המילים הזו כולם כבר מכירים. אגב, גם פה החוק הבינלאומי ברור: עקירה כפויה של אנשים, גירוש או טרנספר, הם פשע מלחמה. גם על החוק הבינלאומי הזה ישראל מצפצפת. 

בשם היהדות, אזרחי ישראל נדרשים לשקר לעצמם על בסיס קבוע, ולא רק בנוגע ליחס שהיא מעניקה לפליטים הבאים אליה מחו"ל או לעבירות שהיא מבצעת על החוק הבינלאומי. בשם היהדות, אזרחי ישראל נדרשים לשקר לעצמם על בסיס קבוע, ולא רק בנוגע ליחס שהיא מעניקה לפליטים מאוקראינה או לעבירות שהיא מבצעת על החוק הבינלאומי. גם לגבי היחס המספרי בין יהודים ללא-יהודים בשטח שבין הים לנהר. [לפי ארגון "שלום עכשיו"](https://peacenow.org.il/settlements-watch/matzav/population), בגדה המערבית לבדה חיים יותר משלושה מיליון בני אדם, מהם 86% פלסטינים. כשמוסיפים לכך יותר משני מיליון פלסטינים בעזה וכ-2.2 מיליון פלסטינים אזרחי ישראל, התוצאה עולה על 7.25 מיליון יהודים. 

זה המחיר של "יהודית ודמוקרטית" וזו המשמעות של העדיפות המתמדת ליהדות על פני אנושיות. אפשר לומר שוב ושוב "זו לא היהדות שלנו", אבל זו הערה לפרוטוקול בלבד. אי-אפשר להיות "יהודית ודמוקרטית". עובדתית זה לא מסתדר כבר 74 שנה למרות כל הניסיונות למתוח את היריעה. אפשר להיות "דמוקרטית" ואפשר את "יהודית" ואז לא נתנגש בכל פעם בכל מה שאנושי. אין מה להתפלץ מהיחס של ישראל לפליטות האוקראיניות. כך נראית הזהות שלנו במלוא כיעורה, הזהות שאנחנו לא אוהבים לראות.

לחצו על הפעמון לעדכונים בנושא:
------------------------------

* [פליטים](/ty-tag/0000017f-da2e-d494-a17f-de2f1a0a0000)
* [פלסטינים](https://www.themarker.com/ty-tag/0000017f-da2d-dea8-a77f-de6fa5fe0000)
* [מלחמה באוקראינה](/ty-tag/ukrainewar-0000017f-da56-d938-a17f-fe7ef7940000)