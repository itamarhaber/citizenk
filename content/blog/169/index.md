---
date: 2021-01-26 12:27:00+02:00
description: ???
source: https://www.haaretz.co.il/family/homeschooling/2021-01-26/ty-article/.premium/0000017f-f8e9-ddde-abff-fcedefa10000
tags: חינוך
title: מערכת החינוך לא מאפשרת שיח פוליטי? דברו אותו בבית
---

אחד הכללים שנוספו בשלב מסוים למשפחה המורחבת מהצד שלי הוא "לא מדברים פוליטיקה" במפגשים משפחתיים גדולים. אנחנו בטח לא משפחה מיוחדת. אני מניחה שיש אחוז לא מבוטל של משפחות שהחליטו באופן מודע להימנע משיח פוליטי במפגשים משפחתיים, מתוך מחשבה שבתוך מערכת יחסים משפחתית ולפעמים נפיצה, אין טעם להוסיף עוד נקודת חיכוך. אני אמנם משתפת פעולה עם הכלל הזה, אבל אני מודה שהוא יותר ממטריד אותי, ולו משום שבעיניי, אם בתוך משפחה - המקום שבו אהבה וכבוד אמורים להינתן אוטומטית - ההכלה מוגבלת, הרי שמשהו חיוני ביכולת לדון בנושאים נפגם מהותית. 

כי מה בעצם אומרת הימנעות מנושאים טעונים, או נושאים שבמחלוקת? היא מסמנת טאבו - נושאים שאסור לדון בהם משום שהם בעלי פוטנציאל נפיץ. אבל הבעיה אינה בנושא, אלא ביכולת שלנו להכיל בסבלנות את האחר. הרי בסופו של דבר אי אפשר להימנע מהנושאים הללו, מכיוון שהם נוגעים בבסיס האמונות שלנו. חילוקי דעות פוליטיים הם חלק בלתי נפרד מהמציאות; החלטה להוציאם מהשיח אינה מאיינת או מעלימה אותם, אלא מוכיחה העדר יכולת לדון בהם בהיגיון ומתוך כבוד הדדי. 

הגורמים לחוסר הסבלנות הפוליטי ששורר בישראל רבים וקצרה היריעה בטור הזה מלהתייחס לכולם, אבל אחד מהם הוא ללא ספק החינוך, או יותר נכון העדר חינוך מובנה לחיזוק אלמנטים פלורליסטיים ושיח פתוח ומכבד. לכאורה חוק החינוך הממלכתי בישראל מתייחס בדיוק לסוגיות האלה. סעיף 2(א) לחוק מפרט את מטרות החינוך הממלכתי בישראל ובין היתר מציין: לחנך להיות אוהב אדם (סעיף קטן 1), לפתח יחס של כבוד לזכויות האדם, לחירויות היסוד, לערכים דמוקרטיים, לשמירת החוק לתרבותו ולהשקפותיו של הזולת וכן לחנך לשלום ולסבלנות בין בני אדם ובין עמים (סעיף קטן 2), לחזק את כוח השיפוט והביקורת, לטפח סקרנות אינטלקטואלית, מחשבה עצמאית ויוזמה ולפתח מודעות וערנות לתמורות וחידושים (סעיף קטן 7). רק שמה שנייר סופג, עושה רושם שמערכת החינוך אינה סופגת - משום שמבחן המציאות מוכיח אחרת. 

TEDx Talksעל פניו ובהתאם לחוק, תלמידי ישראל היו צריכים להיפגש במהלך חייהם עם ההבנה שהמציאות תמיד מספרת סיפור מורכב, שאף פעם אינו חד צדדי, שאין רע וטוב מוחלטים ושהשאלה אינה איך מספרים סיפור - אלא איך פותרים בעיה באמצעות גישור וחתירה לצדק. אלא שזה אינו המצב ובמקום שמערכת החינוך תהיה חפה משיקולים פוליטיים, היא פועלת לטובת המטרות האלה רק לאור הנרטיב שמקובל עליה. יתרה מכך, מורים מתבקשים בחוזרי מקצוע שונים להימנע מדיונים בנושאים נפיצים בכיתה. הבעיה שלבד ממשפחה, מערכת החינוך היא המקום להיחשף להטרוגניות וללמוד להכיל אותה בכבוד. 

הרעיון המגולם במשפט "איני מסכים למילה מדבריך אך אני מוכן למות בהגנה על זכותך לומר אותם" מתחיל היכן שאנחנו גמישים מספיק כדי להכיר באפשרות שלדעות האחר, כל עוד אינן מטיפות לאלימות או לפגיעה במישהו, יש מקום ממש כמו לדעה שלנו. זהו הבסיס לרעיון הפלורליסטי שהוא נדבך חשוב בדמוקרטיה ולמעשה נלמד במערכת החינוך, במעט השעות המוקדשות לאזרחות, כעקרון דמוקרטי. רק שלמידה לחוד ויישום לחוד: בפועל מרבית העוברים במערכת החינוך לא ייחשפו למגוון הדעות הפוליטיות, ולא יפתחו מיומנות ליצירת דיון מבוסס טיעונים וכבוד הדדי ולכן קשה לצפות מהם להתפתח לאזרחים כאלה, שנאמר נאה דורש - נאה מקיים. 

כדי לפתח יחס של כבוד לזכויות אדם ולחירויות יסוד, לחנך לשלום וסבלנות, לחזק את כוח השיפוט ומחשבה עצמאית, תלמידים זקוקים לקרקע פורייה ומפרה; כאשר את הקרקע הזו כובלים לשיקולים פוליטיים היא מאבדת את משמעותה. למשל ההחלטה בשבוע שעבר של שר החינוך גלנט [לאסור על ההרצאה](/news/education/2021-01-20/ty-article/.premium/0000017f-eb69-ddba-a37f-eb6ff0660000) של חגי אלעד, מנכ"ל בצלם, צריכה להטריד כל הורה ואיש חינוך באשר הוא. היא שרירותית ולמעשה לא חוקית, גם לא לאחר תיקון 17 לחוק, שמאחוריו מסתתר השר. מה מפחיד אותנו בחשיפת ילדים ונוער למגוון של דעות? הרי איך יוכלו לפתח ביקורתיות אם לא מביאים בפניהם מכלול של דעות, איך יוכלו לפתח טיעון? להקשיב? לבחון את דעותיהם במבחן המציאות? איך יוכלו להילחם על זכותם של אחרים לומר את דעתם אם מערכת החינוך מסמנת להם את גבולות החשיבה, הידע והפעולה? 

המקום שלנו כהורים הוא לא להעביר את דעותינו לילדים שלנו, אלא ללמד אותם את המציאות, להקנות להם ערכים ולתת להם להגיע למסקנות שלהם בכוחות עצמם. הדבר היחיד שאנחנו עושים כשאנחנו לא מאפשרים לשמוע דעות נוספות הוא לייצר דור חדש שלא מסוגל לפתח חשיבה ביקורתית או להפעיל שיקול דעת. המסר שמערכת החינוך מעבירה לנערים ונערות שתיכף מסיימים 12 שנות לימוד הוא שכל השנים הללו אלה לא מספיקות כדי לסמוך על שיקול דעתם, או יכולתם להקשיב לדעה אחרת, אבל לגמרי מספיקות כדי לתת בידם נשק. במקום הזה בו המערכת כושלת, עולה השאלה מה ה"קונטרה" שאנחנו נותנים כהורים. 

*מוזמנים לשלוח שאלות ונושאים לדיון למייל [LegadelBabait@gmail.com](mailto:LegadelBabait@gmail.com)*

לחצו על הפעמון לעדכונים בנושא:
------------------------------

* [חינוך](https://www.themarker.com/ty-tag/0000017f-da2f-d494-a17f-de2f87270000)
* [הורות](/ty-tag/parenthood-0000017f-da26-d938-a17f-fe2ebef50000)
* [פוליטיקה](https://www.themarker.com/ty-tag/0000017f-da56-d432-a77f-df5fb6bd0000)