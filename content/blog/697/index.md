---
date: 2016-06-23 13:55:00+03:00
description: ???
source: https://www.haaretz.co.il/blogs/karenhaber/2016-06-23/ty-article/0000017f-f8a4-d318-afff-fbe731350000
tags: דעות
title: מלחמת אחים לעולם לא?
---

אתמול צוינו 68 שנים ל[הטבעת אלטלנה](/magazine/2016-06-15/ty-article-magazine/.premium/0000017f-dc37-db22-a17f-fcb71e990000). בנאומו בטקס האזכרה בחר ראש הממשלה, בנימין נתניהו, לצטט את קריאתו של מנחם בגין "מלחמת אחים לעולם לא". נתניהו ציין שגם היום לא תיתכן מלחמת אחים, כי זו תביא עלינו כליה. אם זו לא אירוניה שכותבת את עצמה, אני לא יודעת מה כן. האיש שהביא לנו לפני קצת יותר משנה את "קיימת סכנה אמתית של ממשלת שמאל", אחרי קמפיין שלם שבו כינה את השמאל "הם" וסייע לתיוג הציבורי "קיצונים", לא רואה את הדבשת של עצמו. נתניהו, שכבר שבע שנים מנצח על מדיניות מפלגת ושיטתית שמצמצמת את השיח הפוליטי בישראל תוך תיחום ההגדרה ישראלי-ציוני-יהודי, רק מדבר על אחדות העם אבל דה-פקטו אך לא מהסס להשתלח בכל מי שאינו מתיישר עם צרכיו באותו רגע, וצרכיו דינמיים במיוחד. 

בעוד בגין היה מנהיג עקבי, נתניהו הוא אדון ה"דושיח". לא דו-שיח המתנהל בין שני צדדים, אלא "דושיח", היינו, לומר במרווחים דברים מנוגדים או בעלי כפל משמעות. למשל, ההתייחסות לנושא הפלסטיני. מול "לא תקום מדינה פלסטינית" ניצבות הצהרות על "מחויבות לפתרון שתי מדינות לשתי עמים". פעם קראו לזה זגזוג, אבל נתניהו הביא את המושג הזה לדרגת שכלול כה גבוהה, שיש לחשוד שריבוי הזגזוגים נועד לייצר תחושה מוטעית של קו ישר. 

במישור כפל המשמעות הדוגמה הטובה והעדכנית ביותר היא פרשת [הטנק מקרב סולטן יעקוב](/news/politics/2016-05-29/ty-article/0000017f-debd-d3ff-a7ff-ffbd918e0000). נתניהו פיתח טכניקה להגיד דברים בצורה מספיק עמומה כדי שהשומע הממוצע יסיק מסקנות שנוחות לנתניהו ושאחר כך ניתן היה להוכיח שהשומע קפץ למסקנות מוטעות. נתניהו כל הזמן תיאר את הטנק כ"הטנק", זאת אומרת, הטנק המדובר. נתניהו התכוון לטנק שהרוסים נותנים, אבל ציבורית זה נתפס כ"הטנק" – הטנק של הנעדרים. 

לא ייתכן שעובדה זו נעלמה מעיניו של נתניהו. זה היה ניצול ציני מרהיב של הכאב של משפחות הנעדרים על ידי אדם שכל הזמן מדגיש את שייכותו למשפחת השכול. המשוואה פשוטה – נתניהו העדיף, כרגיל, את תדמיתו הפוליטית על חמלה אנושית בסיסית ובחר לשחק בלבן של משפחות ששילמו מחיר כבד מאוד. רוצים לדבר על מנהיגות? בגין לעולם לא היה עושה את זה, ואיני מאוהדי בגין. זה נתניהו שגורם לי להיות מוכנה להתרפק אפילו עליו. 

 עברו לתצוגת גלריהמנחם בגין נואם בכנסת. מלאכת מחשבת של שאלות רטוריות והעלאת ספק צילום: משה מילנר / לע"מב"נאום אלטלנה" אתמול העלה נתניהו על נס את שליטתו העצמית של בגין מול אש חיה. רק שבזה יש משום הרמה להנחתה מאדם שלא מצליח להתמודד עם ביקורת לגיטימית ומנסה להשתיקה. אצל נתניהו הכל עובד על ספינים מחוסרי אידיאולוגיה, אלא אם כן הישרדות פוליטית הפכה למטרה לאומית. למשל, הקריאה, בפייסבוק כמובן, לא להכניס את צה"ל לפוליטיקה כי צריך "לשמור על צה"ל כמו שהוא שומר עלינו". וזה מ[ראש ממשלה שלא גיבה את הרמטכ"ל או את סגנו](/news/politics/1.2937286) ועכשיו משתדל לא לגבות את [המ"פ תום נעמן](/blogs/misgav/2016-06-20/ty-article/.premium/0000017f-dbc3-d3a5-af7f-fbefbe260000). מי שצלצל לחזק את הורי אלאור אזריה מבקש להימנע מהבעת דעה על הקצין שהעיד במשפטו, שנאמר "מה פתאום מלחמת אחים? אחדות!" 

לא רק נתניהו התמודד עם שר ביטחון שפרש. בגין נאלץ להתמודד עם עזר ויצמן, שהתפטר ומתח ביקורת חריפה על הממשלה. מה שדחף את משה יעלון לפרוש הוא הדחתו בפועל מתפקידו במסגרת ההסכם עם אביגדור ליברמן. זה לא המקרה עם ויצמן, שפרש על רקע סכסוך אידיאולוגי מתמשך עם בגין והקיצוץ בתקציב הביטחון. נתניהו, כמו במקרה ה"פוטש" שלא היה ולא נברא של יאיר לפיד וציפי לבני, המציא בעצמו "בעיה" פוליטית שמקורה פרסונלי כדי לנסות לצאת תקשורתית כשידו על העליונה. אמנם בתקופתו של בגין לא היו פייסבוק ו"ישראל היום", אבל בניגוד לנתניהו, בגין הסתפק במכתב אישי לויצמן. ההבדלים בתגובות מעידים יותר מכל על ההבדל בין שני האישים. בעוד נתניהו מעלה סרטון וידיאו ומניף ידו בביטול כי יעלון זה רק ניגוח פוליטי, בגין כותב לויצמן "ניתנה לך, אדוני שר הביטחון, הזדמנות נדירה, אך נטשת אותה מתוך שאפתנות המעבירה על הדעת". החמצה מול השחרה – זה כל ההבדל. 

בגין לא היה דמות מופת. הוא היה מנהיג לאומי וציוני וככל מנהיג עשה לא מעט טעויות, הלהיט את הציבור ולא נרתע מפעפוע אלימות. אבל הזירה הדמוקרטית היתה נהירה לו, כמו גם חשיבות מערכת האיזונים והבלמים ומגבלות הכוח. זה היה בגין שאמר ששלטון הרוב אינו בהכרח צודק אלא ברירת מחדל פרקטית שיש לדעת לרסן. אתם יכולים לדמיין את נתניהו אומר את זה? או את נתניהו שולח לחבר מרכז פתק בנוסח "ראיתיך אמש בישיבת המרכז, מוחא כף לנאום, שבקעה בו השנאה את ידידך. משום כך הריני להודיעך, כי לצערי לא אוכל עוד לראותך כידידי. אל תפנה אלי לא בכתב ולא בעל פה", כפי שעשה בגין ב-1966? 

 עברו לתצוגת גלריההאונייה אלטלנה עולה באש. בן גוריון היה נחוש לפרוק מילציות מנשקןצילום: הנס פין / לע"מבעידן שבו נתניהו מדבר בסאונד בייטים מכוונים לתדרים שונים בהתאם לקהל מאזיניו, הרטוריקה של בגין היתה כולה סימני שאלה, מלאכת מחשבת של שאלות רטוריות והעלאת ספק, לרוב מתובל בהומור. נתניהו איש של סטקטו בסימני קריאה, עניין של תדמית בעידן טכנולוגי. אבל בעוד בגין שאל שאלות והתכוון לכל מלה, נתניהו מציג סיסמאות חלולות שמאפשרות נסיגה. במקום שבו בגין הציב קו ברור – לא מלחמת אחים, נראה שנתניהו עומד ותוהה. ובינתיים השיסוע מרחף מעלינו כסימן שאלה גדול, עטוף במלים סכריניות על אחדות שאין בינן לבין המציאות בעצם כלום.