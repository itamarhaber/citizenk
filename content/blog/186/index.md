---
date: 2020-12-17 16:51:00+02:00
description: ???
source: https://www.haaretz.co.il/food/cookingwithkids/2020-12-17/ty-article/0000017f-f8e2-d318-afff-fbe3576e0000
tags: בישול
title: 'במיוחד לחג המולד: גרמקנודל'
---

החורף הוא העונה שבה יוצאת הגרמקנודל Germknödel בקערית ובמלוא הדרה, אם בשווקי חג המולד, אתרי סקי ומסעדות מסורתיות באוסטריה, למרות שמקור המנה בכלל בבוואריה שבגרמניה. זה לא ממש מפתיע – הקינוח המתוק והמחמם הזה קל להכנה ותענוגי להפליא ואגב, לעיתים היא גם מוגשת כתוספת למנה עיקרית ולא כקינוח.

הבצק הוא בצק שמרים נוח וקל לעבודה, שלא צריך הרבה זמן התפחה ואגב בשל הפסקת חשמל גיליתי שקל ללוש אותו בידיים, אם כי זה מעט מייגע. המילוי אמור להיות ריבת פובידל (במקסימום רסק תפוחי עץ), אבל אפשר לגוון עם עוד רעיונות אם תחשק לכם. את הכופתה המאודה לרוב מגישים עם חמאה מומסת ומעל תערובת פרג טחון וסוכר, אבל בלא מעט מקומות מגישים עם רוטב וניל (ויש גם את השילוב המושחת והמיותר להחריד של גם וגם) והפרג הוא לא חובה למי שלא אוהב.

מנה נפלאה לארוחת בוקר בסוף שבוע חורפי במיוחד (גם אם יש הפסקות חשמל).

**גרמקנודל (כ-5 כופתאות)**

 עברו לתצוגת גלריהאפשר גם מילוי של נוטלה. גרמקונדלצילום: קרן הבר**מה?**

**לכופתאות:**

2 כוסות (250 גרם) קמח רב תכליתי טחון דק

1/4 כפית מלח

גרידה מחצי לימון (לא חובה)

2 כפות (30 גרם) סוכר

1 כף שמרים יבשים

1/2 כוס (120 מ"ל) חלב פושר

30 גרם חמאה מומסת

1 ביצה טרופה (גודל L)

1/2 כפית (3 מ"ל) תמצית וניל

**למילוי:**

1/2 כוס ריבת פובידל (שזיפים) איכותית (עקרונית אפשר גם רסק תפוחים, אם רוצים להיות ממש לא מסורתיים אפשר לנסות מילויים אחרים, או להוסיף תיבול כמו קינמון, או ציפורן)

1 כפית רום או יין מתובל (לא חובה)

**לרוטב חמאה:**

100 גרם חמאה

1.5 כפות אבקת סוכר

**לרוטב וניל:**

2 חלמונים (של ביצה גודל L)

1 כף (8 גרם) קורנפלור

2 כפות (30 גרם) סוכר לבן

2 כפיות (11 מ"ל) תמצית וניל איכותית

כוס ורבע (300 מ"ל) חלב

200 מ"ל שמנת להקצפה

**להגשה:**

1/4 כוס (25 גרם) פרג טחון

2 כפות (16 גרם) אבקת סוכר

**איך?**

 עברו לתצוגת גלריהגרמקנודל עם חמאה מומסת ומעל תערובת פרג טחון וסוכרצילום: קרן הבר**הבצק:**

בקערת מיקסר מערבבים את הקמח, המלח וגרידת הלימון.

בקערה בינונית מערבבים את השמרים והסוכר ולאט לאט מוסיפים חלב פושר תוך כדי ערבוב. מניחים אותה בצד כעשר דקות.

מוסיפים את תערובת השמרים לתערובת החומרים היבשים ומפעילים את המיקסר עם וו לישה על מהירות נמוכה, מוסיפים את הביצה ותמצית הווניל וממשיכים. אחרי שהקמח נטמע, מוסיפים את החמאה המומסת ולשים כ-7 דקות במהירות נמוכה-בינונית.

אוספים את הבצק לכדור ומעבירים לקערה יבשה, מכסים במגבת מטבח נקייה ויבשה ומניחים לתפיחה של שעה.

 עברו לתצוגת גלריהצילום: קרן הבר**ההכנה:**

מעבירים את הבצק למשטח עבודה מקומח קלות. מחלקים את כדור הבצק לארבעה או חמישה חלקים – הכי נוח לשקול, כל חתיכה אמורה לשקול בערך 100-110 גרם. מגלגלים כל חתיכה לכדור ומרדדים ביד. מותחים את הבצק מעט, הבצק צריך להיות בעובי של כסנטימטר ויוצרים מעין דיסקית. מניחים באמצע כף ריבה ואת קצות הבצק מקפלים למרכז, מהדקים היטב, הבצק נוח לעבודה. מעבירים את הכופתה המוכנה למשטח מקומח ומניחים כשאזור התפר כלפי מטה.

 עברו לתצוגת גלריהצילום: קרן הבר עברו לתצוגת גלריהצילום: קרן הבר עברו לתצוגת גלריהצילום: קרן הברעקרונית הטריק שלי הוא להעביר כל כופתה לאמצע של ריבוע נייר אפייה חתוך כפול מגודלה, נוח לי יותר לעבוד כך על סלסילת אידוי מבמבוק. כך מכינים את כל הכופתאות. מכסים שוב במגבת המטבח ומניחים להתפחה של כחצי שעה.

**בינתיים אפשר בהחלט להכין את רוטב הווניל:**

בסיר רוטב קטן טורפים היטב עם מטרפה את החלמונים, הקורנפלור, הסוכר ותמצית הווניל.

מעבירים את הסיר לכיריים, על להבה בינונית-נמוכה ויוצקים לאט תוך כדי טריפה מתמדת את החלב והשמנת להקצפה. מגבירים מעט את הלהבה, מביאים לסף רתיחה ומנמיכים מיד. ממשיכים לערבב כ-5 דקות על להבה נמוכה עד שהרוטב מסמיך ונעשה הומוגני לחלוטין. מורידים מהאש ומניחים לנוח, לפני ההגשה מחממים מעט ובעדינות.

**ואיך מכינים רוטב חמאה?**

מזכירה שוב חמאה מומסת היא במקום רוטב וניל וזה לרוב הרוטב הנלווה והוא לא פחות טעים.

 עברו לתצוגת גלריהגרמקונדלצילום: קרן הברממיסים 125 גרם חמאה בסיר רטבים קטן, מסירים מהאש ומערבבים עם כף וחצי (22 גרם) אבקת סוכר.

**ממשיכים בהכנה**

אני מעדיפה סלסלת אידוי מבמבוק, לכן בסיר שקוטרו מתאים לקוטר סלסלת אידוי ממלאים כ-5 סנטימטר מים ומביאים לרתיחה. מניחים את הכופתאות במרווחים של כ-3.5 ס"מ זו מזו. ומניחים את סלסילת האידוי על הסיר. אם משתמשים בסלסילת אידוי אחרת, כדאי לשמן אותה מעט לפני, מכניסים אותה מכוסה לסיר – בסלסילת אידוי קטנה יש מקום רק לכופתה אחת. זמן ההכנה משתנה בהתאם למספר גורמים, כמו גודל הכופתה וסלסילת האידוי, בכל מקרה בין 15 דקות ל-20 דקות והיא מוכנה.

מעבירים לצלחת עמוקה, מוזגים רוטב חמאה או ווניל ובוזקים את תערובת הפרג והסוכר מלמעלה – מגישים מיד. 

**להגשה:**

בקערה נוספת מערבבים את הפרג הטחון ואבקת הסוכר כדי שיהיו מוכנים להגשה – אחרי שהכופתאות תהיינה מוכנות, יוצקים רוטב וניל או חמאה ומעליהם זורים את תערובת הפרג ואבקת הסוכר.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)