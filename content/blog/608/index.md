---
date: 2017-03-29 16:47:00+03:00
description: ???
source: https://www.haaretz.co.il/blogs/karenhaber/2017-03-29/ty-article/0000017f-f8e0-d318-afff-fbe33cc70000
tags: דעות
title: על מזרחיות ושיקול דעת
---

השורה התחתונה של הטור הזה היא שתופעת התמיכה הלא מסויגת של מזרחים במזרחים באשר הם מזרחים לא באמת הובילה, או תוביל, לשוויון או לשפור המצב החברתי בישראל, להפך היא כניעה לדמגוגיה שבסופו של דבר מייצרת הון פוליטי שפועל בעיקר עבור לא מזרחים, רוצה לומר בעיקר ראשי ממשלה אשכנזים.

עקרונית אני לא בוחנת דבר דרך הפריזמה של עדות, אני מודה זו פריבילגיה של אשכנזים. אשכנזייה אינה הגדרה שאני מאמצת, אין לזה רלוונטיות להגדרות האישיות שלי. יש לזה השפעה על מי שאני כמו שיש לעוד הרבה דברים אחרים. עם זאת כל דבר שאומר במסגרת דיון על מזרחיות או עדתיות יעמוד נגדי, לא נולדתי בגוון המתאים כדי לדבר על זה. בתוך השיח הזה אין לי דריסת רגל, גם לא אם הייתי רוצה להצטרף למאבק, הוא מנוכס עדתית וזו לא העדה שלי.

מה ש"נחמד" באווירה הנוכחית הוא שכל אמירה, כמו גם ביקורת על נבחר ציבור שאינו אשכנזי יכולים להתפרש, בעיני המתבונן הלהוט, כהתנשאות אשכנזית ורצוי גם שמאלנית. וכך אמירות נבובות שמעידות על העדר הבנה בסיסית בדמוקרטיה שנאמרות ע"י ביטן, אמסלם, רגב או אוחנה, הן לגיטימיות וכל ביקורת עליהן אין בה מהות מלבד התנשאות אשכנזית המזלזלת שכולה זלזול בערכים מזרחיים. אלא ששטויות נותרות שטויות גם אם הן נאמרות במקרה על ידי מזרחי, אגב הוא הדין לגבי שטויות מהצד האשכנזי של המפה, למי שבודק לפי עדות.

המציאות מלמדת שמירי רגב אינה זאן ד'ארק בגרסה המזרחית, בסופו של דבר את מירב המאמצים היא משקיעה בהרעפת תשבחות על ראש הממשלה ורעייתו ואת עיקר פועלה היא ממקדת ליישום אג'נדה פוליטית. היותה מזרחית היא קלף נהדר עבורה אבל זה מעולם לא הרים תשואות לתומכיה. מי שציפה לראות הפיכה "מזרחית" לא ימצא אותה במשרד התרבות והספורט. יש המון רעש, אבל עיקר הפעילות מהותה קידום אג'נדה ימנית והבטחת נאמנות למדינה כפי שממשלת הליכוד רואה אותה. 

 עברו לתצוגת גלריהעם הספורטאים האולימפים הישראלים. מירי רגב אינה זאן ד'ארק בגרסה המזרחית, בסופו של דבר את מירב המאמצים היא משקיעה בהרעפת תשבחות על ראש הממשלה ורעייתו צילום: עמית שאביהמצב פשוט, יש ניצול של "מזרחיות" בשם המזרחיות אך לא לטובתה ובטח לא למען שוויון. ביטן, אמסלם, רגב אמנם מזרחים, אולם אין דבר שהופך אותם לנציגים אותנטיים. לו הייתה להם אג'נדה "מזרחית" הם היו פועלים בשמה, אין להם והם גם לא מתיימרים שתהיה להם, היא מודבקת להם מעצם היותם והם רוכבים עליה. המזרחיות אליה נולדו אינה חלק מעשייה פוליטית, אבל היא קלף אלקטורלי נהדר. הון פוליטי ללא שום גיבוי, שלא מתרגם למשהו בפועל.

בסופו של דבר אין צורך בהפיכה מזרחית, יש צורך בשינוי, הוא אמנם מתרחש באופן טבעי אך ניתן להאיץ אותו. שיח השוויון אינו נחלת המזרחים, כפי שאינו נחלת נשים או ערבים או אנשים בעלי מוגבלויות, או חרדים, והוא בטח לא מובל על ידי הנציגים המזרחיים בכנסת, בין אם בליכוד או בש"ס. הם רק נהנים מהתווית שהודבקה אליהם. גם הם יודעים את זה, מי שלא יודע אלה הבוחרים שלהם שממשיכים להאמין.

אין דרך להחזיר את הגלגל, יש צורך בתיקון שאינו באימוץ של כל דבר "מזרחי" ואינו ביצירת חברה לעומתית, אלא ביצירת ישראליות משותפת. המחשבה האוטומטית שעצם היות נבחר ציבור מזרחי הופך אותו לנציג לא תביא לתוצאות, רק לעוד שיסוי בארץ משוסעת ממילא, שמנהיגיה אינם פועלים למציאת המכנה המשותף, אלא ליצירת מחנאות והעמקת השנאה ותחושת העוול. המזרחיות או השיח העדתי הפך לרעש רקע שמנוצל פוליטית וככזה אין שום סיבה שפוליטיקאים יפעלו לתיקונו. השיח המזרחי הנוכחי יורה לעצמו ברגל ועם כדור ברגל הרבה יותר קשה לנהל מאבקים.