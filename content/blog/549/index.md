---
date: 2017-08-31 10:16:00+03:00
description: ???
source: https://www.haaretz.co.il/blogs/karenhaber/2017-08-31/ty-article/0000017f-f8ed-d887-a7ff-f8edfa470000
tags: דעות
title: ה-D9  של שקד
---

להבין את [דברי השרה שקד בכנס פתיחת שנת המשפט של לשכת עורכי הדין](/news/politi/2017-08-29/ty-article/.premium/0000017f-df1e-db22-a17f-ffbfe1890000) כהתנגשות בין דמוקרטיה לציונות זה פשטני, הגם שזה לגמרי נשמע כך. שקד טענה למעשה שהציונות הפכה משנית, אם בכלל קיימת, לתפיסות הומניסטיות בבית המשפט וציירה אותה כגישה משפטית מתחרה, אבל הציונות בכלל לא כזו. 

ציונות כערך, או כתפיסת עולם, היא חלק ממטען הזהויות ששופט (בהנחה שהוא יהודי-ישראלי) אינו יכול לנתק גם לא ביושבו על כס השיפוט. ככזו בהחלט יש לה השפעה על עולמו של השופט היחיד, אבל היא אינה גישת משפטית. לכן, ההתבטאות של שרת המשפטים היא בהכרח העדר הבנה או דמגוגיה שכל תפקידה להכשיר לבבות לקיצוץ כנפיו של בג"צ פשוט כי ביקורת שיפוטית לא תואמת לערכיה של שקד ומפלגת הבית היהודי. 

הטענה של שקד פופוליסטית ובוודאי לא נובעת מהבנה בתפיסות משפטיות מתחרות, אלא מהרצון לראות בפסיקות בג"צ את השתקפות האידיאולוגיה של הבית היהודי. בג"צ מבחינת הבית היהודי הוא מכשול, בז'רגון נתניהו קוראים לזה "הפרעת משילות". העניין הוא ששקד מבקשת שמושגים בעלי הטיה פוליטית כמו שלמות הארץ, חשיבות מפעל ההתנחלויות ושמירת הרוב היהודי יהיו חלק ממערך השיקולים של בית המשפט. אינטרסים לאומיים וביטויים הפוליטי נופלים תחת סמכותן של הכנסת והממשלה, תפקידו של בית המשפט להגן מפני שרירותיות החוק. 

כל אדם יהי חופשי ובלתי־מוגבל באמונתו או בכפירתו, כמו בלאומיותו. ואם יקרה שישבו בתוכנו גם בני אמונה אחרת, בני לאום אחר, נעניק להם הגנת כבוד ושוויון־זכויות חוקי. (הרצל, מדינת היהודים) 

כאשר ברקע [פסיקת בג"צ על איסור גירוש מבקשי המקלט](/news/education/2017-08-28/ty-article/0000017f-e2e1-df7c-a5ff-e2fb16540000), שקד טוענת שסוגיית הרוב היהודי היתה אמורה להיות חלק ממערך שיקולי השופטים. טענה פופוליסטית לאור העובדה שישראל מתמודדת בסך הכל עם שלושים ושמונה אלף מבקשי מקלט (לפי נתוני משרד הפנים), בעוד שמפלגתה של שקד מקדמת רעיון של סיפוח של 2 מיליון פלסטינים. 

דבריה של שקד לא נאמרים בוואקום, יש להם קהל יעד - הציבור הרחב והמסר נקלט חד וברור - "בית המשפט שכח מה זה להיות ציוני". הלכה למעשה שקד מבקשת להוביל את מהפכת הנגד השמרנית ל"מהפכה החוקתית" כי כמו שבנאומה הנוכחי הציונות הפכה סמל חלול וכלי ריק, במאמרה "[מסילות אל המשילות](http://hashiloach.org.il/wp-content/themes/hashiloach_landing/dist/images/article-shaked.pdf)" הערך מדינה יהודית קיבל את התארים הללו. דמגוגיה שרק מחליפה ערך בכל פעם אבל מטרתה ברורה. 

שקד יודעת, או לפחות אמורה לדעת, שביקורת שיפוטית מהותית לדמוקרטיה ונועדה להגן על חירות האזרחים ומפני שרירותיות שלטון הרוב. ההגנה על חירויות אלה לא מתיישבת עם האג'נדה של שקד ולכן היא מגייסת באופן הפופוליסטי ביותר את המושג ציונות. רק שציונות אינה צורת שלטון או גישה משפטית, מהותה ריבונות יהודית בישראל. העיקרון הציוני, כמו ששקד רואה אותו, בהחלט בא לידי ביטוי בחקיקה הישראלית. 

הייחוד הלאומי של ישראל אינו "סמל חלול וכלי ריק" כפי שטוענת שקד, הטענה הזו פשוט מתיישבת מצוין עם הניסיון של מפלגת הבית היהודי לייצר "ישראלי חדש", בדיוק כמו שהציונות בשעתה שאפה ל"יהודי חדש". ל"ישראלי החדש" הזה יש גרסא ציונית חדשה שכוללת את ארץ ישראל השלמה ויותר יהודית מדמוקרטית והמכשול בדרך להגשמה הזו הוא בג"צ. ח"כ מוטי יוגב הציע בזמנו D9 על בג"צ, שקד פשוט מוכיחה לו שיש דרכים אלגנטיות יותר להגיע לאותה מטרה.