---
date: 2016-06-27 09:53:00+03:00
description: ???
source: https://www.haaretz.co.il/blogs/karenhaber/2016-06-27/ty-article/0000017f-f8b2-d2d5-a9ff-f8be10f20000
tags: דעות
title: ולא נותר בין דעה לדעת כלום
---

דעה בהגדרתה היא עמדה אישית לגבי נושא מסוים, היא כמובן אינה מנותקת ממערכת הערכים עליה אדם גדל, מהסביבה או מהזדהות חברתית ותרבותית, אך בסיסה אמור להיות מושתת על עובדות ומידע. בעוד דעה מבוססת סובייקט, ידע אמור להיות אובייקטיבי בדרך כלל או מבוסס על תשתית עובדתית. אלא שיותר ויותר אנשים, בעולם כולו, נהנים להביע את דעתם הנחרצת ללא הצורך המייגע לדעת. בשביל מה באמת לבדוק את המציאות או העובדות? העדר הניסיון לתקף את עמדותיך, מייתר כמובן את הניסיון לטעון טיעון אלטרנטיבי. ייתור הצורך בתיקוף מביא לטענות לגופם של טוענים, במקום לגופה של טענה. אולם כאשר הטיעון המנצח הוא שהבעיה ביריב עולה החשש שהבחירה בעלבון נובעת מהעדר טיעונים עניניים. 

היכולת לתת פומבי לדעה אישית הפכה קלה הרבה יותר, ואגב זה תופס לכל הכיוונים - משמאל ומימין כאחד. אפשרות ההפצה המיידית יחסית של דעות רק החריפה את הפגם האנושי של גיבוש דעות שלא על בסיס ידע, אליו עוד התייחס אפלטון בשעתו. תהליך גיבוש דעה אמור להיות מבוסס בין היתר גם על נתוני אמת והעמקה בנושא, אולם יש לכל אחד דעה ברורה על כל נושא. למרבה הפליאה והתימה מרבית בני האדם אינם יכולים לדעת הכל בכל נושא ולהיות בעלי דעה על כל דבר. יותר מדי דעות ועמדות בציבור הן פרי של חוסר ידע, ידע מצומצם, או ידע מסולף. היום כשעיקר השיח הציבורי מבוסס על סיסמאות, נחסך זמן רב על בדיקות והדיון הוא רדוד ואין לו פוטנציאל מהותי.

 עברו לתצוגת גלריהלמרבית אזרחי הממלכה המאוחדת אובייקטיבית חסר ידע בסיסי כדי להבין את משמעות הבחירהצילום: ODD ANDERSEN/אי־אף־פידוגמא מצויינת היא הברקסיט, משאל העם על פרישתה של בריטניה מהאיחוד האירופי. הזווית הישראלית מעט מגוחכת מעבר לעובדה שההשפעה על ישראל היא בעיקר דרך ההשפעות הגלובאליות על השוק. ובכל זאת לא רק שכמעט לכל ישראלי יש דעה לגמרי מוצקה בנושא, זה אפילו שוב דיון של שמאל ימין מסורתי ואוטומטי. וזאת מבלי לציין שרק מעטים יכולים להסביר בקווים כלליים את ההשלכות הכלכליות שיש לכל אחת מהאפשרויות, או למנות 3 סיבות לביסוס דעתם הנחרצת.

משאל העם מעלה ביתר שאת גם את עניין חוסר הידע הציבורי כמעט בכל מדינה שאינו מונע גיבוש עמדה, זה לא עניין של בורות, זה עניין של שאלות עמוקות בעלות השלכות נרחבות שצריכות לשקלל מעבר להעדפה הפרטית של כל אזרח, גם אינטרס ציבורי וגם הסכמים בינלאומיים ועוד. למרבית אזרחי הממלכה המאוחדת אובייקטיבית חסר ידע בסיסי כדי להבין את משמעות הבחירה וזאת אינה סוגיה של מה בכך. תעיד העובדה שיום אחרי המשאל, השאלה העיקרית בגוגל UK היתה מהו האיחוד האירופי. דווקא בעידן בו הידע בהישג יד, הצורך של אנשים לדעת עובדות לאשורן רק הולך ויורד אך הדעתנות עולה ביחס ישר והפוך.

זה טרנד כלל עולמי שאינו מנותק לא ממה שקורה בתקשורת שבעיקר מדברת ברייטינג ולא מהפוליטיקה שעברה לסיסמאות בלבד. התקשורת היתה אמורה לתת בסיס עובדתי, את הידע, אולם גם היא הופכת לכלי פרשני, גם בעצם סינון הנושאים וההחלטה מה יהיה בראש סדר היום וגם ברמת ההחלטה על החשיפה של כל נושא. הידע במידה רבה הוא פרי של אינטרסים וזה ניכר גם בהתבטאויות הפוליטיקאים, שפעמים רבות הופכות למקור ידע למרות שהתבטאויותיהם מבטאות עמדה בלבד.

 עברו לתצוגת גלריהיום אחרי המשאל, השאלה העיקרית בגוגל UK היתה מהו האיחוד האירופיצילום: בלומברגדוגמא עדכנית היא הציוץ של השר אורי אריאל, מיום ראשון, שכמובן נמחק כשהתבררה הטעות: "פיגוע הדקירה היום, כמו פיגועים נוספים, הוא תוצאה ישירה של ההסתה הפלסטינית והרעלת הבארות של אבו מאזן". הגונב מגנב אולי פטור אך המסית נגד מסית אינו פטור, להפך במומו הוא פוסל לא פחות. זה כבר לא משנה שהפיגוע התברר בעל רקע פלילי, ברמה התודעתית זה כבר שם, מחכה לפיגוע הבא, חלק מ"ידע" ציבורי.

הסטטוס בפייסבוק של ראש הממשלה מיום שישי, המציין כי שיעור האבטלה עומד על 4.8% והמשק הישראלי נמצא בתעסוקה מלאה, הוא דוגמא לידע חלקי. העובדות נכונות אך זה עניין של נתונים, ונתונים נועדו למשחק. הכל שאלה של מה נכנס ומה לא נכנס למסד הנתונים. הלשכה המרכזית לסטטיסטיקה מחשבת בתוך אחוז המועסקים חיילים, מי שעבד שעה בשבוע, מי שמועסק במשרות או חלקי משרות שאינן תואמות את השכלתו ו/או את הכשרתו ואינה מכניסה למשל את מי שאינו חותם בלשכת התעסוקה אולם נמצא מחוץ למעגל העבודה ובעצם גם הוא מחוסר עבודה, שלא לומר מובטל. את זה לא אמר ראש הממשלה, שגם לא התייחס לנושאים כמו שיעור ההשתתפות בכוח העבודה במשק, או המשכורת ההממוצעת במשק כאשר השווה את ישראל למדינות אירופה. זה לגיטימי ביותר, אך זה ידע חלקי, רק שברגע שמגיע מדמות סמכותית כמו ראש הממשלה, נתפס כידע בחלקים מהציבור.

 עברו לתצוגת גלריהאפשרות ההפצה המיידית יחסית של דעות רק החריפה את הפגם האנושי של גיבוש דעות שלא על בסיס ידעצילום: BEN STANSALL/אי־אף־פיבעידן בו הידע בקצות האצבעות, שולטת הדעה. היא נוחה לשימוש, מיידית, נמחקת בקלות ואינה מצריכה עומק. אם ללכת בדרכי אפלטון ידע הוא הכח להבנה ובורות היא ההפך מידע. וזו הסיבה שכל דעה, בניגוד לידע, נושאת אינהרנטית גרעין של טעות. בעידן בו גרעין הטעות מאיים להחליף את גרעין האמת, הבערות היא כוח, כך שבכלל אורוול צודק.