---
date: 2016-04-14 12:50:00+03:00
description: ???
source: https://www.haaretz.co.il/blogs/karenhaber/2016-04-14/ty-article/0000017f-f8fd-d887-a7ff-f8fdae8c0000
tags: דעות
title: בגרמניה לפני 80 שנה, מה היית אומרת?
---

אחת ההצדקות המצמררות בשיח הציבורי היום היא שהרצון להפרדה מערבים אינו מגיע מגזענות אלא מתוך חשש אמיתי מפני ערבים, בגדר "אולי לא כל ערבי הוא טרוריסט אבל כל טרוריסט הוא ערבי". השיח הזה מוביל פעמים רבות לשואה (ע"ע גודווין). אחת הטענות המושמעות היא שההפרדה הגזעית בגרמניה הנאצית זה סיפור אחר משום שהיהודים לא עסקו בטרור, שם זו היתה גזענות טהורה, מבוססת על תורה שלמה. ובכן, דרישה להפרדה על בסיס גזע, דת, מגדר, העדפה מינית וכו', ותהא הצדקתה אשר תהא, היא גזענית. זה מה שזה. צידוקים אינם הופכים גזענות למשהו אחר, הן ידוע שכושי לא מחליף את עורו (סליחה, מתבקש). 

זה גם מעיד עד כמה ההבנה באשר לתהליכים בגרמניה הנאצית לפני פרוץ מלחמת העולם השנייה היא נמוכה, פרי של דיון חסר במערכת החינוך זה שנים. יהודי גרמניה לא היו טרוריסטים, אך המציאת היתה חסרת חשיבות כי בתודעה הלאומית הגרמנית הם נתפסו ככאלה. לא בשל גל סכינאות יהודי בערי גרמניה, אלא משום שבמציאות אותה יצרה המפלגה הנאצית בתעמולה ובמדיניות, הפכו היהודים לאיום הקיומי הגדול ביותר על גרמניה. עליית הנאצים לשלטון הפכה את הפרופגנדה הנאצית לכלי יעיל ומשומן שראה בעצם קיומם של היהודים טרור פנימי, אויב, טפיל המכרסם בחוסנה של האומה. מבחינת האזרח הגרמני הממוצע, היהודי היה סיבה מוחשית מאוד לדאגה – פיסית, כלכלית, בריאותית ולאומית.

 עברו לתצוגת גלריהשלטון ימין הוא עובדה קיימת, אך שלטון ימין השואב את כוחו מהקצנה לאומית שונה מהותית משלטון ימין השואב את כוחו מערכי הדמוקרטיהצילום: אמיל סלמןהתייחסות לגרמניה הנאצית אינה אמורה להפחיד, השוואה אין משמעותה שהאובייקט המושווה תואם באופן מלא את המקור. בישראל, גרמניה הנאצית היא השואה, אלא שגם גרמניה הנאצית וגם מלחמת העולם השניה אינן מסתכמות רק בפיתרון הסופי. ההשוואה אין משמעותה שישראל היא גרמניה, היא אינה פרסונלית ואין בה טענה מוסווית באשר לאפשרות שישראל תבצע רצח עם. מה שהביא אומה לכאורה מיושבת בדעתה לקבל נוסחאות שיטתיות של רצח השונה, מוכרח להיחקר ולעלות בדיונים. ההתעלמות מהתהליך החברתי והמדיני והתייחסות לסיפא בלבד מסוכנת וזאת מבלי לגרוע מזוועות השואה.

עת בישראל מתחוללת הקצנה דתית ולאומית, רעיונות של הפרדה אתנית מועלים לסדר היום, נחקקים חוקים התפורים למידותיהם של מיעוטים בחברה, נעשות פעולות המנוגדות לזכויות האדם בשטחים כבושים על ידי ישראל, ציבור אזרחים נאמן זוכה לכינוי בוגדים או שתולים, ועת אומה שלמה מסיבה מבטה מהנעשה בשמה בתוך אוכלוסיה אזרחית גם אם עויינת ושנאת הזר היא "ערך" מלכד, יש להתייחס לשאלה לאן כל זה עשוי להוביל.

 עברו לתצוגת גלריהכך הדביקו ליהודים את כל הסממנים האנטישמיים הידועים – חמדנות, זדון, מאפיינים גופניים דוחים ועוד. הדימויים האלה למרות שהיו מנוגדים לחלוטין למה שראו מרבית הגרמנים יום יום, הפכו לאמת מוחלטתצילום: אי־פילשם כך מתגייסת ההיסטוריה, השאלה איך זה קרה אינה רק היסטורית, היא גם מוסרית, חברתית ואישית. מערכת ערכים חדשה שנוצרת כאן, המבחינה בין אדם לאדם ונכנעת להצדקות, עשויה בסופו של דבר גם לייצר שינוי משטרי כדי למסד את הערכים הללו. לצערנו, ההיסטוריה מלמדת, שזהו עקב אכילס דמוקרטי.

העדר דיון ציבורי ואמירה ערכית של מנהיגים פוליטיים, מובילה את ישראל לשינויים מפליגים ברמה החברתית שסופם שיקבלו ביטוי רחב ומאיים עוד יותר במערכת הפוליטית בשנים הבאות. המוכנות להכפפת המוסר לסט ערכים לאומי המבוסס על ביטחון ואתוס לאומי ודתי בלבד מביאה לשינוי נורמות עקבי ופרשת החייל היורה מחברון היא נורה אדומה ומהבהבת וזה מבלי לדבר על הזרם המשיחי המבהיל שצובר תאוצה עם הרצח בדומא, תורת המלך, חתונת הסכינים וחתונת הר הבית, שמבעבע מתחת לפני המים ויוסיף להתפרץ באין פותר.

התעקשות להתייחס למלחמת העולם השנייה בעיקר כשואת היהודים הוא נדבך חסר ובעייתי. דווקא כצאצאי הקורבנות עלינו להבין כי אין חיסון מפני הישנות והלקח אינו רק זיכרון הקורבנות, אלא גם זיכרון של תהליך שאסור לו לחזור בשום גלגול אחר. הרי יש להניח שהבעיה אינה שהשואה תחזור על עצמה, כי אין שואה 2, העולם מתפתח, המציאות שונה. לכן, תהליך בו אידיאה לאומית מוחקת ערכים של מוסר ושיקול דעת מפחיד, משום שביכלתו לגרום לאבדן צלם אנוש ובחסותו עלולים להתרחש אירועים שלא אמורים לעלות על הדעת.

כמאמר גבלס "לתעמולה אין בשום אופן כל קשר לאמת", ועל זה בדיוק נשענה התעמולה הנאצית, במיקוד על אינדוקטרינציה מוחלטת של הנוער הגרמני. כך הדביקו ליהודים את כל הסממנים האנטישמיים הידועים – חמדנות, זדון, מאפיינים גופניים דוחים ועוד. הדימויים האלה למרות שהיו מנוגדים לחלוטין למה שראו מרבית הגרמנים יום יום, הפכו לאמת מוחלטת, בעיקר של גרמנים שעשו את דרכם במערכת החינוך בתקופה הנאצית (מחקרים הוכיחו כי מי שעבר במערכת החינוך הגרמנית בתקופה זו אינו מצליח להשתחרר לחלוטין משנאה בסיסית ליהודים). מרבית היהודים בגרמניה שהיו מעורים בחברה, רובם קוסמופוליטיים, שידם בכל ולאו דווקא בעיסוקים "יהודיים" (מלווים בריבית, רוכלים-נוסעים, מגדלי בקר), בכלל לא התאימו לסטריאוטיפים, אבל במציאות הגרמנית של אותה תקופה זה באמת לא שינה.

 עברו לתצוגת גלריההזרם המשיחי המבהיל שצובר תאוצה עם הרצח בדומא, תורת המלך, חתונת הסכינים וחתונת הר הבית, שמבעבע מתחת לפני המים ויוסיף להתפרץ באין פותרצילום: גיל אליהומה כל זה בא לומר? ובכן ראשית שתעמולה לא צריכה להתיישב עם המציאות כיון שכל מטרתה הוא לשנות תודעה, משימתה של התעמולה נעשית קלה יותר כאשר היא מעוגנת באתוס הבסיסי של האומה ויותר כשיש לה הצדקה במציאות, הטרור במקרה הישראלי. כאשר הגזענות משתלבת באתוס המכונן של האומה, היא נתפסית כמוצדקת ומסייעת לסמן את גבולות החברה, את השיוך. היא נעשית עוד יותר מסוכנת כאשר הלאום הופך להיות ערך שמנוכס על ידי קבוצה גדולה מתוך הלאום ומדיר חלקים רלוונטיים אחרים על בסיס צמצום ההגדרות הרחבות המגדירות את הקהילה.

תוסיפו לזה מוטיבים נוספים כמו מכבסת המילים (לא עוד מתנחלים כי אם מתיישבים), טרמינולוגיה חדשה, הפחדה השיטתית, פמפום מתמיד של מנהיגים על אחדות כאשר אין אזרח שלא שם לב שהמרקם החברתי הולך ומתפורר באיטיות, את חוסר הביטחון הכלכלי והאישי של האזרחים. ואל תשכחו את החזרה הרטורית של המנהיגים הפוליטיים על מושגים ו"עובדות" שלא באמת מגובות במציאות, כמו "אין פרטנר", ו- "אין כיבוש" ותראו איך גם אצלנו הופך הלא הגיוני אט-אט להגיוני ואיך המציאות משנה את פניה בתודעה הלאומית, שאת ביטויה המעשי נראה בעתיד.

שלטון ימין הוא עובדה קיימת, אך שלטון ימין השואב את כוחו מהקצנה לאומית שונה מהותית משלטון ימין השואב את כוחו מערכי הדמוקרטיה. מגיעה לישראל ממשלה שתפעל לחיזוק הדמוקרטיה ולהבאת פתרון ברוח ערכיה ולא בניחוח גזעני המוביל לויתור על הדמוקרטיה, בדיוק לשם כך צריך להשוות ועוד יותר מזה - לשנות.