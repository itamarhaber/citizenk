---
date: 2022-06-08 16:23:00+03:00
description: ???
source: https://www.haaretz.co.il/food/cookingwithkids/2022-06-08/ty-article/00000181-4221-df72-a5cb-c2ff5aa00000
tags: בישול
title: קציצות טונה מהירות ואפויות
---

אני לא מחובבי השימורים והפינה הזו די ריקה אצלנו בבית, אבל קופסת טונה אחת או שתיים יש במזווה, בעיקר משום שזה אחד המאכלים שאבא שלי אוהב שאני מביאה לו כשאני באה לבקר. מכיוון שאבא שלי לאחרונה איבד את התיאבון, שכבו להן הקופסאות מיותמות עד שחברה שאלה אם יש לי מתכון לקציצות טונה. ברור שהיה לי, רק שכל פעם שהכנתי קציצות טונה עבדתי מהראש ומידות של "כמה שתופס", אז לא היתה ברירה אלא להכין מחדש כדי להבין כמויות. ואם מכינים, מה – לא נפרסם? ברור שכן.

בואו לא נתחיל עם "זו לא טונה" ושלל טיעונים, מי שאוהב טונה ורוצה להכין קציצות טונה זה המתכון בשבילו. מתכון פשוט שאפשר לגוון בהתאם לטעם, קל להכין וטעים לאכול. המתכון נכתב לקופסת טונה אחת ויש להכפיל בהתאם לכמות הרצויה. אגב, מי שרוצה אותן נטולות גלוטן יכול להשתמש בשיבולת שועל נטולת גלוטן טחונה דק וגם הבנתי שיש פירורי לחם ללא גלוטן, אבל לא בדקתי את העניין.

**קציצות טונה (כ-11 קציצות)**

**מה?**

קופסת טונה בשמן (כ-100 גרם לאחר סינון)

חצי בצל קטן

כפית קטשופ

מעט מלח

1 ביצה גודל L

¼ כוס פירורי גריסיני (או לחם) ועוד 2 כפות

¼ כפית פפריקה

¼ כפית אבקת שום

מעט שמן

**ניתן להוסיף:** גזר מגורר, פטרוזיליה קצוצה, שום כתוש, 1 פלפל קטן (שמומלץ לטגן מעט עם הבצל), קישוא מגורר (לא לשכוח לסנן) או ½ כוס גרעיני תירס.

**איך?**

 עברו לתצוגת גלריהקציצות טונה מהירות ואפויותצילום: קרן הברמחממים תנור ל-190 מעלות.

אני מעדיפה לחתוך את הבצל לקוביות קטנות ולטגן עד שהוא נעשה שקוף, אבל אפשר גם לגרר אותו – רק שאז יש לסנן אותו היטב מנוזלים, אחרת הקציצות יתפרקו. זה טיגון קצר של כ-4 דקות, אז לא צריך להתרגש. מורידים מהאש ומצננים מעט, אם יש עודפי שמן יש לסנן.

בקערה קטנה שמים את הטונה המסוננת ומפוררים בעזרת מזלג. מוסיפים את הביצה, הקטשופ, המלח, הפפריקה, השום ואם רוצים גם קצת פלפל שחור ומערבבים היטב. מוסיפים את הבצל ומערבבים שוב.

מוסיפים את פירורי הגריסיני (אם לא סיננתם מספיק את הבצל, ייתכן שתצטרכו עוד קצת) ומערבבים היטב עד שנוצרת תערובת הומוגנית.

משמנים מעט את הידיים ויוצרים קציצות מהודקות בעובי של כ-1 סנטימטר ובקוטר של כ-2 ס"מ. את הקציצות מניחים על נייר אפייה שמונח על תבנית.

מכניסים את הקציצות לתנור ואופים כעשרים דקות, מומלץ להפוך אחרי רבע שעה.

מוציאים מהתנור ומגישים.

לחצו על הפעמון לעדכונים בנושא:
------------------------------

* [מתכונים](/ty-tag/00000181-22fc-de27-a1bd-2bfe56d90000)