---
date: 2022-06-06 15:34:00+03:00
description: ???
source: https://www.haaretz.co.il/family/homeschooling/2022-06-06/ty-article/.premium/00000181-2316-d7db-a98f-a7f75c610000
tags: חינוך
title: מורים, אולי כוונתכם טובה אבל אתם פוגעים בחינוך ילדינו
---

מעבר מחינוך ביתי למערכת החינוך הוא תהליך מורכב שכולל גם דברים טובים וגם כאלה שפחות; זהו מעבר חד מאוד ממצב שבו יש האחריות נמצאת בידי ההורים למצב שבו האחריות שלהם שואפת לאפס. יש יתרון בכך שילד שבוחר ללמוד בבית הספר, מבין מה הכללים ומחליט לקבל אותם עליו, אבל כשזה קרה אצלנו גיליתי את כל השטחים האפורים - אלה שיש בהם חוקים, אבל גם מי שלא מוכנים לקבל אותם עליהם, או שחושבים שהם לא חלים עליהם.

אם בחינוך ביתי ההורה היה אחראי גם על תיקון בעיות, בכל הנוגע להתנהלות בבית הספר המקום הזה מתבטא בעיקר בדברים הקטנים כמו הקפדה על תלבושת אחידה או האיסור להכניס ממתקים. כשאחרים עוברים על התקנון והילדים שלי שואלים מדוע, התשובה הפשוטה היא שאלה חוקי בית הספר וצריך לנהוג לפיהם. כל עוד שומרים על עקביות הילדים מפנימים זאת. הבעיה הגדולה יותר מתחילה מתוך הדיסוננס שמגיע מדמויות סמכותיות בבית הספר.

כשהייתי אמא ממש צעירה, חברה לקחה אותי להרצאה על הורות. אני מודה שהרבה לא לקחתי מאותה הרצאה, אבל משהו אחד משם מלווה אותי עד היום - רמזורים. איך זה קשור? ובכן, המרצה המשילה את הבנת הגבולות לרמזור. בגדול, אנחנו יודעים מה מצופה מאיתנו לעשות כשהאור ירוק או אדום, אבל הרבה פחות בטוחים בשאלה מה לעשות כשהרמזור כתום. מה שהמרצה רצתה להגיד זה שבכל הנוגע לכללי התנהגות וגבולות של מותר ואסור, ילד צריך מסרים ברורים - אדום או ירוק.

כשצאצאינו נכנסו לבית הספר ניהלנו עם כל אחד מהם שיחות בנוגע לכללים החדשים שיחולו עליהם. הרבה מהם נראו להם לא הגיוניים ומצאנו את עצמו לא פעם מסבירים מדוע בכל זאת חשוב לקיים אותם, או לחילופין חושבים ביחד איתם כיצד ניתן לפתור את הקושי בתוך המסגרת.

וכך, מהרגע הראשון שהילד הראשון נכנס לבית הספר ואחריו גם השניים האחרים, הם חזרו הביתה עם חוויות טובות - אך גם עם לא מעט שאלות. חלקן נגעו למערכת עצמה ולצורת הלימוד, וחלקן נגעו בשאלות יותר מוסריות של עקרונות וכללים. שמנו לב שדווקא אפיזודות קטנות שעוברות מתחת לרדאר ההנהלה למעשה משדרות לילדים מסר שפוגע בחינוך.

כתום בוהק
---------

קחו לדוגמה בית ספר שמפאת אלרגיה מסכנת חיים של אחד התלמידים, בחר להיות נקי מאלרגן. דמיינו שבכל מקום בבית הספר מוצבים שלטים בנושא, בכל מייל מוזכר האיסור שוב ושוב וכולם, תלמידים, צוות והורים מחויבים לאיסור. כל עוד כולם נענים לתכתיב, הכל בסדר, אבל מה יבין תלמיד אם מורה יביא לכיתה מוצר המכיל את אותו אלרגן? אני לגמרי בעד הטלת ספק ושיקול דעת, אבל מה שעולה ממקרים כאלה שבתנאים מסוימים ניתן להפר את הכללים. רמזור כתום בוהק? בוודאי.

האם בית הספר הורג את היצירתיות? | TEDדוגמה נוספת שבה התלמידים קיבלו מסר בעייתי הוא בתקופת הסגר השני של הקורונה. המורות רצו ללמד ולהיות שם עבור התלמידים, והחליטו לארגן קבוצות למידה של 15 תלמידים ומורה. הכוונה היתה נהדרת, אבל בתקופה שבה אסורה היתה התכנסות של מעל עשרה אנשים, החלטה כזו היא בעייתית. כך, דווקא בתקופה מעצבת בחייהם, התלמידים מקבלים מסר לפיו היענות לכללים היא עניין של פרשנות ושיש חוקים שנתונים לשיקול דעת. 

הקורונה הביאה עמה שלל רב של "עצימות עיניים" כאלה. כיום, למשל, ההנחיות הן שמי שאומת לקורונה חייב בבידוד, ממנו ניתן לצאת רק בהיעדר תסמינים ולאחר ביצוע בדיקת אנטיגן ביתי בערב של היום הרביעי והחמישי, ובלבד ששתיהן יהיו שליליות. ומה קורה כשהמורה מציעה להביא את הילד לבית הספר אם הוא מרגיש טוב - גם בלי לחכות לתוצאות הבדיקה? איזה מסר מועבר לילדים? ששוב, לא תמיד צריך להישמע לכללים.

הילדים שלנו גדלים להבין שכל עוד לא תופסים אותך, מותר לא לציית לכללים. אם כך, אין שום סיבה לא ליישם את הדפוס הזה גם בנושאים אחרים בחיים. הילדים לומדים שניתן לחיות על "המסלול הכתום". אך לא מדובר בהטלת ספק בריאה או בהפעלת שיקול דעת, אלא חינוך לא מודע שבו מותר להפר את הכללים כשהם לא נוחים לנו. זה מסר שנוכח בהמון אינטראקציות בחברה הישראלית ועובר מתחת לרדאר. זה מתחיל במערכת שלא מבינה שהיא מזינה אותו ומותירה לא מעט הורים וילדים מבולבלים.

לחצו על הפעמון לעדכונים בנושא:
------------------------------

* [בית ספר](/ty-tag/school-0000017f-da56-dea8-a77f-de76a3fb0000)
* [חינוך](https://www.themarker.com/ty-tag/0000017f-da2f-d494-a17f-de2f87270000)
* [הורים](/ty-tag/parents-0000017f-da26-d432-a77f-df3ff15e0000)
* [ילדים](https://www.themarker.com/ty-tag/0000017f-da2d-dea8-a77f-de6faed60000)