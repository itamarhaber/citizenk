---
date: 2021-03-31 16:35:00+03:00
description: ???
source: https://www.haaretz.co.il/food/cookingwithkids/2021-03-31/ty-article/0000017f-f8db-ddde-abff-fcff93780000
tags: בישול
title: 'מצייה לפסח: מקסימום טעם במינימום עבודה'
---

אחד הזיכרונות היחידים שלי מאבא שלי כילדה הוא המציות של פסח, המאכל היחיד שהצליח להכין והיה גם ממש טעים למאכל. אחרי הגירושין של הוריי, הפכתי בעיני עצמי לאחראית המציות בבית. המצייה של אבא היתה מבוססת מקסימום טעם במינימום עבודה, זה בכלל רעיון מנחה לפעילות אצל אבא שלי, עם השנים שיניתי פה ושם ויצרתי כמה וריאציות למציות מלוחות.

אני אמנם חילונית שלא שומרת על אכילת מזון כשר לפסח, אבל מן הידועות (או שלא) שלא יצא אדם כדי חובתו עד שלא אכל לפחות מצייה אחת בפסח. לדעתי הכי טעים לאכול מצייה עם סלט ירקות ושמנת חמוצה /קוטג' /גבינה לבנה /יוגורט – הכל הולך.

המרכיבים בשני המתכונים הם למנה אחת גדולה ויש להכפיל כמובן במספר הסועדים. אני מעדיפה מצייה אחת גדולה, אבל אפשר כמובן לצקת למחבת את הבלילה וליצור מציות קטנות יותר, כ-2-3 מציות בינוניות מכל בלילה. קל יותר לעבוד עם מציות קטנות, עם מציות גדולות יש להנמיך את האש כאשר מכסים המכסה על מנת שגם במרכז הן תהיינה מוצקות וקל יהיה להפוך אותן – זה שלב שלא נדרש כשמכינים מציות קטנות. המתכונים אלה הם כמובן בסיס, אפשר להוסיף להן טעמים בהתאם להעדפות שלכם.

 עברו לתצוגת גלריה"מציה" לפסחצילום: קרן הבר**מצייה מלוחה גרסת העצלנים**

**מה?**

1 מצה

1 ביצה (גודל L)

20 גרם גבינה צהובה קשה מגוררת

1/4 כפית אבקת שום

1/4 כפית פפריקה מתוקה

מלח

חמאה לטיגון

**איך?**

מרטיבים מצה במים ומניחים אותה בתוך מגבת נקייה כ-5 דקות.

שוברים ביצה אחת בקערה וטורפים, מפוררים לתוכה את המצה באצבעות, מערבבים, מוסיפים מלח, פפריקה ואבקת שום, אפשר גם פלפל שחור ומערבבים היטב, נותנים לתערובת לנוח כ-5 דקות, מוסיפים את הגבינה ומערבבים היטב.

מחממים מחבת על להבה בינונית, ממיסים חמאה וכשהיא נמסה יוצקים את תערובת הביצה והמצה למחבת, או שיוצקים למציות קטנות יותר. מטגנים כ-2 דקות מצד אחד. אם מכינים מצויות גדולות אז בשלב הזה מכסים במכסה, מנמיכים את האש עוד כ-2 דקות עד להשחמה, הופכים ומטגנים עוד כ-3 דקות. אם מכינים מציות קטנות אין צורך לכסות, אפשר פשוט לטגן כמו חביתה עד לקבלת הצבע המועדף עליכם.

**מציה למיטיבי לכת**

**מה?**

1 מצה

1 ביצה (גודל L)

2 כפות חלב

קורט מלח

1/3 כוס (30 גרם) גבינה צהובה קשה מגוררת (אמנטל, גרויאר, פרמזן)

3 שיני שום כתושות או קצוצות דק

עלים מ-3-4 גבעולי פטרוזיליה קצוצים דק

פלפל שחור לפי הטעם

חמאה לטיגון

**איך?**

שוברים את הביצה לקערה בינונית, מוסיפים את החלב והמלח ומערבבים היטב יחד.

מרטיבים את המצה ומיד מפוררים אותה באצבעות לתוך תערובת הביצה. מערבבים היטב ונותנים לתערובת לנוח כ-5 דקות.

מוסיפים את הגבינות, השום, הפטרוזיליה ואם רוצים גם פלפל שחור טחון לתערובת ומערבבים היטב.

מחממים מחבת על להבה בינונית, ממיסים חמאה וכשהיא נמסה יוצקים את תערובת הביצה והמצה למחבת, או שיוצקים למציות קטנות יותר. מטגנים כ-2 דקות מצד אחד. אם מכינים מצויות גדולות אז בשלב הזה מכסים במכסה, מנמיכים את האש עוד כ-2 דקות עד להשחמה, הופכים ומטגנים עוד כ-3 דקות. אם מכינים מציות קטנות אין צורך לכסות, אפשר פשוט לטגן כמו חביתה עד לקבלת הצבע המועדף עליכם.

לחצו על הפעמון לעדכונים בנושא:
------------------------------

* [פסח](/ty-tag/pesach-0000017f-da2a-d432-a77f-df3b39d70000)
* [מתכונים](/ty-tag/recipes-0000017f-da28-dea8-a77f-de6a4ba50000)