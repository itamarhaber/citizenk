---
date: 2017-09-12 06:57:00+03:00
description: ???
source: https://www.haaretz.co.il/blogs/karenhaber/2017-09-12/ty-article/0000017f-f8b5-d460-afff-fbf741b40000
tags: דעות
title: מה אומרות תשובותיך, אדוני ראש הממשלה?
---

צודקים [עורכי דינו של נתניהו](/gallery/television/tv-review/2017-09-10/ty-article/.premium/0000017f-ea54-d4a6-af7f-fed6af470000), אין לדעת בוודאות מה נכון ומה לא נכון בחשדות נגד נתניהו או רעייתו. אבל מה שגלוי וידוע הוא תגובתו של ראש הממשלה לאירועים סביבו. ולמה זה חשוב? כי תגובותיו מלמדות הרבה על צורת המחשבה, נורמות ההתנהגות וסדר העדיפויות של ראש הממשלה. אנחנו לא יכולים לשפוט את מה שאנחנו לא יודעים, זו ספקולציה, אבל בוודאי אפשר לבחון את הגלוי לעין, נקרא לזה מבחן המציאות. 

התשובות של ראש הממשלה לכל הפרשיות, שקשורות אליו או אל מקורביו, מאופיינות בביטים קצרים, מסרים. מסרים שהם בסך הכל שכלול, דור 2.0, של מודל "לא זאת השאלה". אולי לא זאת השאלה, אבל תשובתו של נתניהו היא בטח לא התשובה הראויה. 

בזמנו ביקש נתניהו ש"נקרא את שפתיו", הנה הזדמנות מצווינת מתוך שלוש פרשיות מהשבוע האחרון: 

**החלטת היועמ"ש בנושא כתב האישום נגד שרה נתניהו** 

**מצוי:** בשבוע שעבר, בחמישי בערב, נודע שהיועץ המשפטי לממשלה שוקל הגשת [כתב אישום נגד שרה נתניהו](/news/law/2017-09-08/ty-article/0000017f-ed24-d639-af7f-edf798ef0000) בכפוף לשימוע. ראש הממשלה כמובן מתייחס בביטול לעניין, אך עוד יותר עסוק להעלות על נס את אשתו ופועלה. למשל בעמוד הפייסבוק של ראש הממשלה עלו מאז כבר שמונה סטטוסים על הרעיה בלבד, שלושה מהם שיתופים של מילות הערצה והלל לרעייתו שנכתבו על ידי אחרים. 

מתוך עמוד הפייסבוק של נתניהו**וידוי:** הנה עוד משהו שאני לא יודעת - מיהי שרה נתניהו. אני מוכנה לקבל את עמדת ראש הממשלה שהיא האישה הצדקת והנפלאה בעולם, הגם שיש לי ספקות, ובכל זאת הרשו לי לטעון טענה פרובוקטיבית משהו, המאתגרת את המחשבה – זה לא קשור. בדיוק כמו שכל מה שעשה, או לא עשה, [אופק בוכריס](/news/law/2017-02-02/ty-article/.premium/0000017f-e30e-d568-ad7f-f36f50ee0000) להגנת המדינה לא קשור לעובדה שהטריד מינית. אין קשר בין פעילותה הפילנטרופית של רעיית ראש הממשלה ובין העובדה שלכאורה השיתה הוצאות פרטיות על קופת המדינה. כל ניסיון להפוך את הדיון לקווים לדמותה אינו רלוונטי ובכל זאת על זה מתעקש ראש הממשלה. ויותר מזה – אין לי ספק שלא הוא ולא צוותי התקשורת שלו צריכים להתעסק כל כך הרבה ברעיה, זה בוודאי גוזל מזמנו ומפועלו של ראש הממשלה וצוותיו וזה, לפחות על הנייר, אינו אינטרס ישראלי. 

**רצוי:** כל דבר מחוסר תגובה ועד לתגובה בנוסח 'אנו דוחים מכל וכל את הטענות נגד רעייתי ובטוחים כי הדבר יתברר בשימוע או בבית המשפט, אם חלילה נגיע לשם. עם זאת, אנו סומכים את ידינו על העוסקים במלאכה שידעו לבחון את המקרה במקצועיות הראויה. אם ימצא כי נעשתה טעות, גם אם בשוגג, הרי שהחוק הישראלי חל על כל אזרח, על אחת כמה וכמה על רעייתי ועליי'. אפשר לתבל ברטוריקה, אפשר לשנות ניסוח, אך ברוח הדברים. 

**הקריקטוריסט ואביו** 

**מצוי:** שתיקה. מה כבר לא נאמר על פרשיית [הקריקטורה שהעלה יאיר נתניהו](/news/politi/2017-09-09/ty-article/.premium/0000017f-ed47-d4a6-af7f-ffc736630000) לרשת וגם הסיר? נאמר כבר כמעט הכל, חוץ מאשר [התייחסותו של ראש הממשלה](/opinions/editorial-articles/2017-09-11/ty-article-opinion/.premium/0000017f-e9d9-dc91-a17f-fddd2fc30000). מעבר למובן מאליו, הכולל: ניחוח אנטישמי, הקשר מסית, אלימות מרומזת, או שלא, וכישלון חינוכי, המסר שעובר לציבור הישראלי מהתבטאויות כאלה הבאות מסביבתו הקרובה ביותר של ראש הממשלה משסע והנזק לישראל במישור הבינ"ל גדול הלכה למעשה יותר מכל האשמות "הנזק התדמיתי" המוטחות בארגוני זכויות אדם. 

 עברו לתצוגת גלריהיאיר נתניהו. לו יוצא חלציי היה מתבטא כך, יש להניח שהייתי תוהה איפה היתה הנקודה המדויקת בה כשלתי כהורה וכמחנכתצילום: אמיל סלמן**וידוי:** אינני יודעת אם ראש הממשלה ניהל עם בנו שיחה שראוי שתתקיים, אבל לו יוצא חלציי היה מתבטא כך, יש להניח שהייתי תוהה איפה היתה הנקודה המדויקת בה כשלתי כהורה וכמחנכת. 

**רצוי:** הודעה קצרה בנוסח: 'ראש הממשלה מצטער על הסטטוס שהעלה בנו, עם זאת בנו הוא אדם בוגר העומד בפני עצמו וזהו עמוד הפייסבוק האישי שלו, בו הוא רשאי להביע את עמדותיו כראות עיניו ואלה אינן משקפות את עמדותיו של ראש הממשלה.' 

**הקצף שאחרי** 

**מצוי:** ["קצף" ענה ראש הממשלה](http://www.mako.co.il/news-military/politics-q3_2017/Article-5b99ebc75cc4e51004.htm) כשנשאל על ההתפתחויות בפרשת הצוללות בשבוע שעבר, עת עוד ראש סגל לשעבר שלו, שר בכיר, בכירי מל"ל בעבר ויועצים פוליטיים בהווה, מובלים לחקירות או מתן עדות. למה קצף? כי הכל נבחן בהקשר לראש הממשלה, גם בענייני ביטחון המדינה. זה לא קצף, זו המחשבה המבעיתה שלקבלת ההחלטות הביטחוניות בישראל הצטרפו בשנים האחרונות גם שיקולים אישיים שמטרתם רווחים אישיים. ומה שחשוב לראש הממשלה זה אם אפשר לקשור את זה אליו. מה שנקרא אנחנו רואים שחיתות (לכאורה) במערכת הביטחון וראש הממשלה רואה, "קצף", כלום, כי מכלום באת ואל כלום תשוב. 

**וידוי:** הצורה המבטלת שבה בחר ראש הממשלה להתייחס לפרשה בעלת השלכות הרסניות על מערכת הביטחון מטרידה. תשובה כזו אסור לה שתהיה מקובלת על שום אזרח בישראל מהטעם הפשוט ששחיתות בצבא היא לרוב תסמין של שחיתות מוסדית עמוקה וזו הרסנית לדמוקרטיה. 

 עברו לתצוגת גלריההצורה המבטלת שבה בחר ראש הממשלה להתייחס לפרשה בעלת השלכות הרסניות על מערכת הביטחון מטרידהצילום: קובי גדעון / לע"מ**רצוי:** 'שמעתי על ההתפתחויות, אינני יודע מספיק כדי להגיב, אולם אני סמוך ובטוח כי הגורמים הרלוונטיים עושים לילות כימים כדי לחקור ולהגיע אל האמת והכל עוד יתברר. מה שצריך להיות ברור לכולנו הוא ששחיתות מכרסמת בדמוקרטיה ולכן אם חפצים אנחנו לחיות במדינה מתוקנת, אסור לנו לנוח לנוכח כל ביטוי אפשרי של שחיתות.' 

אני לא יודעת אם נתניהו חשוד או לא חשוד, אשם או לא אשם, אבל אני כן יודעת מה הדוגמא שהייתי רוצה שראש הממשלה שלי ייתן ומה גדול הפער בין הרצוי למצוי בנקודה הזו במציאות הנוכחית במדינת ישראל.