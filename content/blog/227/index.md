---
date: 2020-08-27 14:43:00+03:00
description: ???
source: https://www.haaretz.co.il/food/cookingwithkids/2020-08-27/ty-article/0000017f-f8ac-ddde-abff-fceddfff0000
tags: בישול
title: 'באגט ביתי: להתחלת שנה מוצלחת'
---

ההחלטה לעשות באגט ביתי היתה די ספונטנית. יצאנו לחנות כלי בית לקנות סלסילת אידוי אבל לא היתה כזו בשום מקום, מה שכן מצאנו היו תבניות באגט במבצע והחלטנו לעשות מעשה. אפשר להכין באגט בבית בלי תבניות ייעודיות, כבר עשינו את זה בעבר, אבל זה עובד פחות טוב למי שאוהב את העיגולים החמודים שמתחת וגם כדאי להקפיד להפוך את נייר האפייה למעין אקורדיון כדי להפריד בין גלילי הבצק.

אמנם להכנת באגט יש תקן, אבל כל עוד לא יגיעו אליכם פקחים צרפתים אתם בסדר. קל להכין באגט בבית, זה רק דורש קצת סבלנות. אפשר בהחלט להכין את הבצק בלילה ולעבוד איתו למחרת ולהתחיל את היום עם באגט צרפתי כבר עם תחילת הלימודים, באיזה אופן שהם לא יתרחשו. שנאמר למה לכסוס ציפורניים בציפייה להחלטת משרד החינוך, אם אפשר לאכול באגט? או משהו. בכל מקרה, סוף השבוע בפתח וזה לגמרי הזמן לעשות ניסיונות קולינריים בתנור, אז באגט?

**באגטים ביתיים (4 באגטים)**

 עברו לתצוגת גלריהבאגטים ביתייםצילום: קרן הבר**מה?**

1.5 כוס (360 מ"ל) מים פושרים

1 כפית גדושה (4 גרם) שמרים יבשים

1.5 כפית (10 גרם) מלח דק

4 כוסות (560 גרם) קמח רב תכליתי (ועוד קצת לקימוח)

מעט שמן לשימון קערה

**איך?**

מוזגים לקערת מיקסר את המים הפושרים, השמרים והמלח ומוסיפים כחצי כוס (70 גרם) מהקמח, מערבבים ונותנים לנוח כחצי שעה.

מוסיפים את יתרת הקמח ומתחילים ללוש במהירות נמוכה כ-5 דקות. מוציאים את הבצק, הוא מעט דביק, למשטח מקומח ולשים ביד עוד כ-5 דקות. בשלב הזה טוב שהבצק מעט דביק ואין צורך להוסיף עוד קמח. חשוב לשמור על הגמישות של הבצק ולכן הלישה הארוכה. מעבירים את הבצק לקערה משומנת קלות, מכסים בניילון נצמד ומניחים להתפחה של כ-45 דקות.

מוציאים את הבצק למשטח מקומח קלות, מכים בו מעט להוצאת האוויר ומסדרים אותו הידיים לצורת מלבן. לוקחים את הצלע הארוכה ומקפלים אותה עד לרבע מהבצק, מקפלים את הצלע הארוכה הנגדית עליה. אוספים צלע קצרה למרכז מצד אחד ואז מהצד השני, לוחצים על הבצק, מניחים את שתי הידיים, מכים קלות את הבצק ומחזירים להתפחה נוספת של כחצי שעה בקערה מכוסה.

 עברו לתצוגת גלריהצילום: קרן הבר בשלב הזה אפשר בהחלט להכניס את הבצק למקרר ללילה, אם רוצים להכין את הבאגטים בבוקר.

מקמחים שוב משטח עבודה ומניחים עליו את הבצק, חותכים את הבצק ל-3 חלקים במשקל של כ-285 גרם כל אחד. מניחים חלק אחד על משטח מקומח קלות, מכים אותו בעדינות כדי להוציא אוויר ואז מניחים שתי ידיים במרכז ומנענעים אותן ליצירת גליל של כ-35 ס"מ. דרך נוספת: אחרי שיצרנו מלבן בעזרת הידיים, מקפלים למרכז קצה אחד של המלבן ומעליו קצה שני, הופכים את הבאגט ומנענעים לצורת גליל בעזרת שתי הידיים על המשטח המקומח. כשמניחים את הבאגט על התבנית, מקפידים שהתפר יהיה למטה.

מניחים את הגליל על נייר אפייה שמונח על תבנית באגט, אפשר גם על נייר אפייה רגיל – אם רוצים את העיגולים החמודים צריך להוציא את נייר האפייה ולהניח את הבאגטים על התבנית עצמה. ממשיכים באותו אופן עם החלק השני והשלישי.

מכסים בנייר אפייה, מגבת או בתוך שקית אשפה נקייה להתפחה נוספת של כחצי שעה.

מחממים תנור ל-230 מעלות, כאשר התנור חם מניחים בתחתיתו תבנית תנור סטנדרטית מוסיפים לה כשתי כוסות מים רותחים.

בעזרת סכין חורצים את הבצק באלכסונים קצרים לאורך הבאגט.

 עברו לתצוגת גלריהבגט ביתיצילום: קרן הבראופים כעשרים דקות, עד שהבאגטים מוזהבים.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)