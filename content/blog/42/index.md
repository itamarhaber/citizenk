---
date: 2022-02-03 08:33:00+02:00
description: ???
source: https://www.haaretz.co.il/blogs/karenhaber/2022-02-03/ty-article/0000017f-f8bb-d044-adff-fbfb92610000
tags: דעות
title: אם זה נראה ונשמע כמו אפרטהייד, זו אנטישמיות
---

את [דו"ח אמנסטי שפורסם שלשום](/news/politics/2022-02-02/ty-article/.premium/0000017f-f41e-d47e-a37f-fd3eea900000) (שלישי) תחת הכותרת "האפרטהייד הישראלי נגד פלסטינים: מערכת אכזרית של דיכוי ופשע נגד האנושות" אפשר לתמצת ל"הם הקוראים לישראל משטר אפרטהייד". רק שזה מעשה פופוליסטי שמאפשר תשובה פופוליסטית נוסח ["שקרים" ו"אנטישמיות"](/news/politics/2022-01-31/ty-article/0000017f-e328-d9aa-afff-fb78781f0000), וזו בתורה מאפשרת שוב להתעלם מהבעיה האמיתית, שאינה היעדרו של נוסח מוסכם לשיוּם המדיניות, אלא המדיניות עצמה. 

למעשה, אם ישראל תמשיך במדיניות זו, ועושה רושם שאין לה שום כוונה אחרת, הרי ששימוש הקהילה הבינלאומית, וגם השיח הפוליטי בישראל, במילה אפרטהייד לתיאור השלטון הישראלי בשטחים ילך ויגדל. זו לא נבואה, זו המציאות. אם לפני עשר שנים השימוש במושג אפרטהייד להגדרת השליטה הישראלית על הפלסטינים היה נחלתם של מעט ארגונים פלסטינים ובינלאומיים שנתפשו כרדיקליים, וביחס לנעשה בשטחים הכבושים, היום הוא הופך מקובל בקרב יותר קבוצות ולא פעם מתייחס למכלול שטחה של ישראל. זה שינוי דרמטי ולא לשווא התריע על כך שר החוץ לפיד לפני מספר שבועות. זה קורה לא משום שהמושג טרנדי, אלא משום שהוא משקף מציאות. 

הנהי על השימוש ב"אפרטהייד" אינו הנקודה, גם לא ההתגייסות של השמאל הציוני להגן על עמדת ישראל, ככה עובדים תהליכים - הקונצנזוס היהודי מעולם לא היה מאותרג יותר מכל צדי הקשת הפוליטית והוא אינו מאפשר דיון ענייני ומהותי, אלא משאיר אותו בתחומים הדמגוגיים והעקרים. אם משווים את פירוק הדמוקרטיה לתהליכים בגרמניה הנאצית של שנות השלושים, מיד עולה השואה ומסיימת את הדיון מבלי להתייחס לתהליכים. אם מדברים על אפרטהייד, מיד עולה הגזענות ומסיימת את הדיון מבלי להתייחס למשטר ההפרדה או לפרקטיקות ההפרדה שמפעילה ישראל והם הבעיה. אין כאן בעיה של אנטישמיות, יש כאן מדינה שהודפת ביקורת בטענה שאם זה נראה כמו אפרטהייד ונשמע כמו אפרטהייד נקרא לזה אנטישמיות. 

אלא שבניגוד לדעה הרווחת בישראל, המושג אפרטהייד כבר מזמן עומד בזכות עצמו ולא רק כצורת שלטון. נכון ששמו נגזר מהשם באפריקאנס למשטר ההפרדה הגזעי בדרום אפריקה, שנמשך כמעט כל מחציתה השנייה של המאה ה-20, אך כיום זהו מושג משפטי עצמוני. למעשה, הוא אפילו מוגדר כפשע נגד האנושות ותתפלאו לשמוע שאינו מותנה בקיומה של אידאולוגיה גזענית. בהערת אגב יש לציין שחוסר המוכנות הישראלית לפעול עניינית לשינוי ההאשמה כבדת המשקל הזו, שבצדה השלכות רציניות, מעידה כי אין לישראל דרך לסתור את הטענות. בסופו של דבר הן פשוט נכונות. 

אפשר להמשיך לשחק ב"נדמה לי" ולכבס מילים עד זרא, כמו לקרוא להתנחלויות "התיישבות צעירה". זה לא מפחית מהמעשה הקולוניאליסטי שכולל הפקעת אדמות, יישוב לא חוקי של אזרחים בשטח כבוש, יצירת שתי מערכות חוק שונות לסוגי אוכלוסייה שונים באותו שטח, בניית מערך שליטה ודיכוי לפגיעה במרקם החיים, שימוש בכוח צבאי, שלילת זכויות אדם של קבוצה ורדיפה של ארגונים ויחידים על רקע התנגדות לכיבוש. לבכות על השימוש בתיוג "אפרטהייד" ולהמשיך לדבר על "מקרים נקודתיים" או "כשלים יחידתיים" כשאלה צצים כל הזמן, זו אירוניה שלא מודעת לעצמה. 

לא נעים להיות מתויג, אבל זו ההגדרה וזה כנראה נכון. כדי לא להיות מדינת אפרטהייד, ישראל צריכה להביט באומץ על עברה ועל המציאות ולהכיר בעובדה שהיא ביצעה ומבצעת פשעים באוכלוסייה אזרחית ושזה לא יכול להימשך.

לחצו על הפעמון לעדכונים בנושא:
------------------------------

* [פלסטינים](https://www.themarker.com/ty-tag/0000017f-da2d-dea8-a77f-de6fa5fe0000)