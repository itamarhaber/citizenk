---
date: 2017-12-28 12:30:00+02:00
description: ???
source: https://www.haaretz.co.il/blogs/karenhaber/2017-12-28/ty-article/0000017f-f8d4-d318-afff-fbf70db30000
tags: דעות
title: ליכוד במלכוד
---

אחת ההצלחות הגדולות של נתניהו הוא בייצור תודעה כוזבת הכורכת את גורלו בגורל הליכוד ומניחה שאם נתניהו נופל, נופל שלטון הליכוד ונופלת ממשלת הימין. האקסיומה המטופשת ששלטון הימין קם ונופל עם נתניהו הפכה לדפוס פעולה מביך, ששיאו הנוכחי מגולם ב[חוק ההמלצות שעבר הלילה](/news/politi/2017-12-27/ty-article/0000017f-e700-d97e-a37f-f765ee6f0000), אך בקרוב בוודאי יישבר באמצעות חוק אחר ותפור אישית. 

כמו שזה נראה היום המצע של הליכוד לא צריך להכיל יותר ממילה אחת – נתניהו, שהפך חזות הכל. מפלגה שלמה עומדת על המשמר לטובת שרידותו של העומד בראשה ולא משנה מה המחיר, גם אם המחיר הוא התפוררות מוחלטת של ערכים. לחברי הכנסת של הליכוד שלושה דפוסי פעולה וכולם בתחום התמיכה, אקטיבית או פאסיבית: עשיה יוזמת למען המנהיג (ע"ע החוק הצרפתי [וחוק ההמלצות](/news/politi/2017-11-24/ty-article/.premium/0000017f-f754-d47e-a37f-ff7cf3620000), או בקיצור - ביטן ואמסלם), [חנופה ותמיכה מוחלטת](/news/politi/2017-07-14/ty-article/.premium/0000017f-e048-d38f-a57f-e65a70d90000) (ע"ע מירי רגב, ענת ברקו, אוחנה ועוד) ושתיקה (ע"ע ישראל כ"ץ). 

הבעיה שאף אחד מדפוסי הפעולה האלה לא יוצר בידול בין הליכוד, מפלגה ותנועה עם היסטוריה ארוכה ובין נתניהו, יושב ראש המפלגה ב-12 השנים האחרונות. אף אחד מ-29 חברי הכנסת האחרים בה אינו מבדל את עצמו מספקטרום התמיכה האקטיבית/פאסיבית ולו רק כדי להוכיח שתוקפו של הליכוד לא יפוג עם [סיום עידן נתניהו](/opinions/.premium-1.4667640), גם אם הוא רחוק וספק אם הוא כזה. 

נתניהו ריסק את עמוד השדרה של הליכוד בשיטתיות והפך את הליכוד למפלגת מנהיג, משל "Le Likud C'est Moi" בפרפרזה על המשפט המיוחס ללואי ה-14. לכל אופוזיציה פנימית נמצאה דרך מרסקת או מרחיקה, לכל מוקד כוח מתגבש נמצאה תכנית פירור, ובכל פעם שעלה הצורך נמצא המקורב חפץ הקורבן שנשלח אל התופת [לשלם את מחיר הנאמנות](/blogs/tuvi/2017-10-15/ty-article/0000017f-f8c8-d044-adff-fbf91a030000). מתוך אלה, תמיד יצא נתניהו וידו על העליונה. 

אנשי הליכוד יכולים לבטל את הדיסוננס בתחושת הלאומיות שנתניהו מאדיר, עת הוא מלקט רגעים היסטוריים, בין אם זה [ביקור באפריקה](/news/politics/2017-11-27/ty-article/0000017f-ef15-da6f-a77f-ff1fff670000) או [הכרזת טראמפ](/news/politics/2017-12-07/ty-article/0000017f-e178-d75c-a7ff-fdfd17f40000) כדי להוכיח לתומכיו את כוחו. אך העובדה היא שאין באמת תזוזה מהותית ואותו חלון הזדמנויות למימוש אידיאולוגיה ימנית שנפתח עם [עידן טראמפ](/magazine/2017-01-12/ty-article/.premium/0000017f-e65d-d62c-a1ff-fe7f78e50000) לא מוכיח את עצמו יותר מאשר במישור הצהרתי. אלא שבזמן שנתניהו עסוק בתחזוק מצג השווא של מנהיג חזק, הוא עושה זאת במחיר כוחה של ישראל, משל קיומה תלוי בשרידותו. ועל הקשר הגורדי הזה אין איש מטיל ספק בתוך שורות הליכוד. 

השתיקה של אנשי הליכוד, ובטח של מי שרואה בעצמו מנהיג עתידי, לנוכח ערעור הלגיטימיות של המשטרה, התקשורת ומערכת המשפט, משרתת את הבלוף הכי גדול - הניסיון להפוך את [המאבק בשחיתות](/news/education/2017-12-23/ty-article/0000017f-f90a-d318-afff-fb6b36d80000) לניסיון פוליטי להדיח את הימין. 

האם באמת המציאות מלמדת שאין חבר כנסת אחד שיכול לראות מעבר לגלימתו של נתניהו? ההתגייסות של הליכוד סביב המנהיג ויצירת הקונצנזוס המזויף שהמאבק נגד השחיתות הוא רדיפה פוליטית שנועדה להחליף את השלטון הם בגדר מצג שווא. בכל מדינה מתוקנת ראש הממשלה היה צריך לתת לרשויות החוק ולתקשורת לעשות את שלהן ולא לערר על סמכותן ולהפוך את עבודתן במחי יד פופוליסטי לרדיפה פוליטית. המוכנות לקבל את הנרטיב של ערעור סמכות רשויות החוק, שפוגע מהותית בדמוקרטיה ולכן גם באינטרס הציבורי, רק כדי להגן על נתניהו צריכה להפחיד את כולנו. 

אין צורך לצאת נגד נתניהו, אבל יש צורך ברור לתת גיבוי מלא למשטרה, לפרקליטות, למערכת המשפט, לתקשורת ולהמונים שיוצאים מדי מוצאי שבת להפגין נגד השחיתות. בכל מדינה מתוקנת כל אלה אינם "קמפיין מתוזמר [המדיף רדיפה פוליטית](/blogs/eyalmegged/2017-12-27/ty-article/0000017f-f8d0-d47e-a37f-f9fc05430000)", אלא סימן חד וברור לקיומה של מדינה דמוקרטית מתפקדת, חברה אזרחית מעורבת ושלטון שמיישם את מהות שלטון החוק ומבין את מגבלותיו. רק אצלנו הם סימן "שהשמאל לא מכיר בהיותו אופוזיציה כי שלטון מחליפים רק בקלפי". 

המוכנות של הליכוד לקשור את גורל המפלגה בגורל המנהיג היא עיוורון פוליטי שבסופו של דבר יפגע מהותית בליכוד. כי בין אם "לא יהיה כלום כי לא היה כלום" ובין אם לא, ההתנהלות של נתניהו רחוקה שנות אור ממלכתיות ראויה ובעיקר מוכיחה שיש משהו. והמשהו הזה הוא ראש ממשלה שהפך את הישרדותו הפוליטית לתנאי מחייב בפוליטיקה הישראלית. אלא שהליכוד אינו נתניהו ונתניהו אינו הליכוד ומי שלא אומר את זה מפורשות מוכן להסתכן שהנפילה שתגיע ונתניהו לא יהיה לבד.