---
date: 2017-11-30 12:11:00+02:00
description: ???
source: https://www.haaretz.co.il/food/cookingwithkids/2017-11-30/ty-article/0000017f-f8bd-d044-adff-fbfd684c0000
tags: בישול
title: לחמניות חמאה ושום ביתיות, מענגות וקלות – מי צריך יותר?
---

מזג האוויר ההפכפך שבחוץ, הוא בדיוק הזמן להישאר בבית ולעשות את כל הדברים הטובים שעושים אותו למקום הכי טוב בעולם. אגב, מבחינתנו זה תקף לכל עונה בשנה וטעמיה עמה (תרתי משמע) וזה לא בגלל מזג האוויר שבחוץ, זה אנחנו. 

הלחמניות האלה נפלאות לארוחת בוקר, לתוספת למרק [או תבשיל](/food/cookingwithkids/2017-10-26/ty-article/0000017f-f8ff-d318-afff-fbff441f0000), לארוחת ערב ובעצם לכל דבר. אנחנו החלטנו על ארוחת ערב. בצהריים הכנו את הבצק ובערב הבית התמלא ניחוח של בצק ושום שאין ערב ממנו. 

המתכון הזה הוא מתכון בסיסי שאפשר להוסיף לו המון טעמים, אם בזרייה מלמעלה – קצח, רוזמרין, מלח גס, שומשום, שום כתוש ואם בתוספת של עשבי תיבול לבצק. אנחנו מעדיפים טעמים פשוטים ומעט קישוטים ובעיקר מתמקדים ברגע של מריחת החמאה על הלחמנייה החמה. 

למחרת הן נותרו רכות ואלה מאתנו שנשארו בחינוך הביתי, בניגוד למתבגר שבתיכון, נהנו מהן גם לארוחת בוקר. המרכזית תהתה בקול אם גם ארוחת הבוקר שנאכל מחר בפריז תהיה כל כך מוצלחת ואז היא נזכרה שבעצם זה קרואסון. אני הפלגתי למחוזות האספרסו. 

**לחמניות שום נימוחות** 

**מה צריך?** 

2.5 כוסות קמח 

1 כף שמרים יבשים 

50 גרם חמאה רכה מאוד או 1/4 כוס שמן זית 

1.5 כפות אבקת שום (אפשר גם 1 כף מלח +1 כף אבקת שום) 

1 כוס מים 

חמאה מומסת או שמן זית להברשה מעל 

**איך?** 

בקערת מיקסר מערבבים את הקמח והשמרים. מוסיפים את החמאה, המלח, אבקת השום והמים ולשים כ-6 דקות עד שמקבל בצק רך וגמיש. מכניסים את הבצק לקערה נקייה ומכסים בניילון נצמד. מתפיחים לשעה וחצי או שמעבירים ללילה במקרר, ובהוצאה משם חובטים בבצק כדי שיצא האוויר. 

מחלקים את הבצק לכדורים בקוטר של כ-5 ס"מ (או פחות אם רוצים לחמניות קטנות) ומסדרים אותם על תבנית אפייה ברווחים של 5 ס"מ לפחות אחד מהשני. מניחים להתפחה של כחצי-שעה עד שעה, עד להכפלת הנפח. 

 עברו לתצוגת גלריהלחמניות שום בהכנה צילום: קרן הברמחממים תנור ל- 180 מעלות. 

מורחים את הלחמניות במעט חמאה מומסת או שמן זית ומכניסים לתנור לאפייה של כרבע שעה עד להזהבה או השחמה – תלוי בכם. 

מוציאים, מצננים (עדיף על רשת) ולא מתאפקים.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)