---
date: 2016-02-21 14:11:00+02:00
description: ???
source: https://www.haaretz.co.il/blogs/karenhaber/2016-02-21/ty-article/0000017f-f8b6-d460-afff-fbf6febd0000
tags: דעות
title: פלסטיני? אין דבר כזה
---

סרטוני סנאף מהחיים ותמונות מפוקסלות או לא הפכו חלק בלתי נפרד מחיי היומיום בערוצי התקשורת השונים והם מניפולציה פשוטה הבנויה על יצר הסקרנות ומשפיעה על התודעה. אינדיקטור לא רע לרמת השפעתם אינו רק תפוצתם הנרחבת אלא גם התרחבות תופעת הסרטונים המבויימים או הערוכים במגמתיות. הנטייה הטבעית שלי היא לדלג עליהם והפעמים המעטות בהן אני חורגת ממנהגי זה מוכיחות בכל פעם מחדש שראוי לא לשבור מנהגים.

השבוע זה קרה שוב בסרטון המתעד את הרגעים אחרי ניסיון הפיגוע במערת המכפלה. בסרטון שוכבת על הכביש נערה צעירה שניסתה לבצע פיגוע ונורתה. היא מתבוססת בדמה, שוטרי מג"ב סביבה לא מגישים לה סיוע, הם מרחיקים את המתקהלים הפלסטינים הנסערים. נכה על כיסא גלגלים מתקרב למקום, יש להניח שכדי לעזור, הוא נהדף בברוטאליות על ידי חייל או שוטר, כיסא הגלגלים מתהפך והאדם חסר האונים שעליו מועף. גם במנותק מהנערה הגוססת ברקע, זו סיטואציה נוראית.

זה ה"אין כיבוש", תכירו. צר לי שאני מכירה ביניכם בנסיבות כאלה אבל אלה פני הדברים כבר הרבה מאוד זמן. לקרוא לי שמאלנית שמתנדבת לחמאס לא ישנה את זה. קל לא לראות את זה, זה מצריך רק עצימת עין, אבל זה מתרחש בשמנו בזמן שאנו מדברים בסיסמאות של "אין ברירה", "טובים מול רעים" ו"חיות טרף". אנשים צעירים נדרשים לטפל במה שהפוליטיקאים שלנו חוששים מלגעת. מי שמשרת בתוך השטחים יוצא משום לרוב סדוק הישר לזרועות החברה האזרחית.

ובכן זה המחיר. אדם בן עשרים לערך שנמצא בסיטואציה שאינה תפורה למידתו, בהנחה שיש מישהו במידה כזו, לא יוצא ממנה ללא השלכות. וזה לא אדם אחד, אלה כבר דורות של אנשים. גם בלי להתייחס לנושא זכויות אדם, הרי שלא בטחונם של אזרחי המדינה, לא בריאותם הנפשית והפיזית של חיילים ושוטרים, לא הכסף העצום שהמפעל הזה עולה לנו, לא השיסוע בתוך המדינה - לא, כל אלה אינם חשובים מול כיבוש כל חלקי הארץ שאלוהים ציווה לנו. אלא שבין אדם למקום, מצווה האדם להיות ערכי עוד לפני השמירה על מצוות, כנראה שזה תופס על הכל לבד ממצוות כיבוש הארץ. הכיבוש מאיים להפוך אפילו את המקום לגשמי.

העובדה שיש דברים שהלוחם המג"ב הזה יכול לומר להגנתו בחקירתו במח"ש, מעידה עליו כמו גם עלינו. אני לא שופטת את השוטר עצמו, אך לו היינו מנתקים את הסיטואציה מקונטקסט, הייתם קרוב לוודאי מסכימים אובייקטיבית שצריך להיות עמוק בתחתית הסולם המוסרי כדי להזדהות עם צעיר שפוגע באיש מבוגר בעל מוגבלויות על כיסא גלגלים שאין לו כוונה לפגוע בצעיר. אם כך לשם הגענו יותר מזה. החברה בישראל מפנה את ראשה בפני פגיעה בזכויות אדם, בטח אם הוא במקרה פלסטיני. ההדחקה הישראלית שהפכה לנורמה מזכירה לי סיפור ילדים בשם "דרקון? אין דבר כזה", בו אמא של גיבור הסיפור, בילי ביקסבי, מסרבת להכיר בקיומו של דרקון בבית שהולך וגדל עד שהוא מספיק גדול כדי לשאת את הבית על גבו במרדף אחרי משאית לחם. הוא חוזר לגודל טבעי אחרי ההכרה בקיומו.

השאלה הנשאלת היא לא האם לוחם המג"ב יענש בתום החקירה שנפתחה בעניינו. להתייחס לסיטואציה הספציפית הזו כמעשה מבודד היא שגיאה מהותית כיון שדברים בסגנון מתרחשים או בעלי פוטנציאל להתרחש בכל יום ויותר מפעם אחת. זו המשמעות של שליטה צבאית על אזרחים, גם אם עוינים, במשך כמעט 50 שנה. כיבוש או לא כיבוש זו לא השאלה. זו לא שאלה למי יש זכות ראשונים, את מי אלוהים אוהב יותר, מי היה פה קודם או אילו אותיות בא"ב של כל שפה מעידות על תקפותה, זה אמור להיות פרגמטיזם פוליטי טהור.

יש כאן מדינת ישראל שהיא המדינה שהוקמה כבית יהודי לאומי, יש כאן שטחים ששום ריבונות לא מוחלת עליהם, ויש כאן אנשים שאפשר לא לקבל את שמם, טענתם או אפילו את קיומם, אבל הם כאן, הם לא מתכוונים להיעלם ואין לנו את היכולת להעלים אותם. זו זירת ההתרחשות. הפתרון לא נמצא בכתבי קודש הוא נסמך על מציאות והבנה אסטרטגית, סיסמאות קודש תנ"כיות הופכות אותנו לצדקנים אבל לא בהכרח חכמים. כיבוש? יש דבר כזה. הוא נוכח גם כשאפשר להצדיק.