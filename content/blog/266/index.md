---
date: 2020-04-28 07:00:00+03:00
description: ???
source: https://www.haaretz.co.il/blogs/karenhaber/2020-04-28/ty-article/0000017f-f8bb-d044-adff-fbfb64e60000
tags: דעות
title: יהי עתיד החיים מקודש לא פחות
---

שוב יום זיכרון. כלי התקשורת מלאים בתמונות של אלה שסיפורי חייהם נגדעו. אחת לשנה אומה שלמה נשטפת בדמע, מעלה על נס את זכר גיבוריה הדוממים, הופכת את מותם לקורבן האולטימטיבי. כמה דמעות יישפכו למראה ילדים המספרים על האבות שלא הכירו; למקרא דם מלותיהן של אימהות המציירות את דמות ילדם שאינו; למשמע השתיקה מבין מלותיו של האב; לנוכח ידיהן של בנות זוג שכמו עוד נושאות במגען את מגעו. אנחנו מחווטים לכאב הזה, נדמה שעובר בכולנו, שכולים וגם אלה שאינם. יש בכאב הכמו-משותף הזה המון יופי נורא.

אלה נימיה העדינים של כל אומה ובישראל אנחנו חושפים אותם ונוברים בהם אחת לשנה: שמות, תאריכים, אנשים, זיכרון רצוף של תמונות נעורים, סיפורי גבורה, שירי יגון, נאומים. וכולם מיקשה אחת: גבורת הנעורים הישראלית. ככה אנחנו אוהבים אותם - אפופי עשן מלחמה ופניהם קורנות. אנחנו לא אוהבים את מראות הקרב, ארונות הקבורה, פצעי המתים. אנחנו לא אוהבים את המיתות חסרות הילת גבורה ולא את הטראומה הנחרתת בנפש, את אלה אנחנו מעדיפים להרחיק מאיתנו. קל יותר לקדש את כאב האין.

שכחנו שאת כאב האין יש לנתב אל הבטחת הקיים, את אובדן המתים יש לקדש בחיים, את זוועות המלחמה יוכל רק שלום לרפא לאיטו. אבל אנחנו שופכים מלים על המתים, כמו מכינים כל שנה את אלה שיהיו מוכנים לקורבן ברגע הישמע פקודה. אם נציע חיים, שלום, פיוס נוכל לקדש את מותם. אבל המושכים בחוטים פחות מתלהבים מתקווה, פחד הוא כלי הרבה יותר טוב.

 עברו לתצוגת גלריהריבלין בטקס הזיכרון בכותלצילום: עמוס בן גרשום/לע"מבמציאות נורמלית היה טקס יום הזיכרון הישראלי-הפלסטיני, זה המכונה "אלטרנטיבי", נוטע תקווה שהרי הוא פורט על הכאב האובדן הכי אנושי. ההבנה שמתוך הכאב יכולה לצמוח רגישות לכאבו של האחר היא הבסיס לסולידריות. חוסר היכולת להכיר ביופיו המאחד של הכאב מעידה על חולשתה של חברה, לא על חוסנה.

אין חובה להעריך את הטקס הזה, מותר גם להתנגד אליו, אבל הנקודה היא שעצם קיומו והמוכנות לקיימו מעידה על רמת הסובלנות בחברה. כל מהותה של דמוקרטיה היא להכיל דעות שונות, גם כאלה שעשויות לקומם. חוסר היכולת להכיל את קיומו של השוני ולראות בטקס הישראלי-פלסטיני פגיעה בפטריוטיות הישראלית תוך ניסיון לתייגו "הזוי", מעידה על חוסר הסובלנות המוחלט של החברה בישראל. חוסר סובלנות שמוכיח בעצב עד כמה מושטר כאן האבל.

עצם הגדרת ה"מותר" וה"אסור" במסגרת יום הזיכרון הלאומי צריך להפחיד את כולנו. האם הדמוקרטיה הישראלית כל-כך שבירה שאפילו במקום הכי כואב שלה אסור לאנשים להביע את יגונם כרצונם? בעולם נורמלי המחשבה שמתוך המוות צומחים זרעי פיוס מהווה תקווה, בישראל תקווה היא רק המנון, החיים עצמם מנווטים בשנאה ופחד. הביזיון אינו בקיומו של הטקס או בהבאתו לציבור, הביזיון הוא חוסר היכולת לקבל אותו. אם בשם הזיכרון הלאומי יש זיכרון פסול, הרי שיש פה משום ביזוי המת.

זיכרון אישי כשמו כן הוא - פרטי. יש מי שיצחק כדי לתת לכאב דרך לצאת בלי לכאוב יותר, יש מי שירקוד את הצעדים שכבר לא ירקוד שוב בזוג, יש מי שיעלה לקבר, שיברח, יצרח את הכאב, ינשוך שפה, יש מי שיהפוך את הזיכרון שלו לפוליטי, מי שייחרד מהחשיפה הציבורית, ואין מי שיכול לאסור. לכל אחד מ-23,816 המתים יש הרבה יותר זוכרים ולכל אחד זיכרון משלו. אי אפשר למשטר זיכרון.

אנחנו מקבלים כמובן מאליו את הקווים לדמותו של האבל הלאומי הרצוי: להלל את מתינו, לקדש את מותם, לתאר את מידת הקרבתם, את נחיצות מותם, את שנאת האויב. זיכרון לאומי הוא התשתית לאינדוקטרינציה החברתית, נרצה או לא נרצה. בישראל, אופן הזיכרון הלאומי שהתגבש מכין את המתים הבאים ולוקח את הכאב הכי צורב כדי לקדש את המתים, אך לא את צדו השני של המטבע - החיים.

23,816 מתים נזכור ביום הזיכרון הזה. את המוות ה-23,817 לא ניתן למנוע אבל אנחנו מחויבים לנסות. ימי זיכרון צריכים לשאת בצד הכאב את התקווה. החנקת התקווה, משטור האבל והשלטת הפחד הם סימניה של חברה חולה. שנאמר יהי זכרם של הנופלים ברוך, יהי עתידם של החיים מקודש לא פחות.