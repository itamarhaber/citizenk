---
date: 2021-07-01 08:40:00+03:00
description: ???
source: https://www.haaretz.co.il/blogs/karenhaber/2021-07-01/ty-article/0000017f-f8ce-ddde-abff-fcefda740000
tags: דעות
title: היה שמאלני בביתך וימני בממשלתך
---

הקמת ממשלת בנט הביאה לא מעט עליצות למחנה המתכנה שמאל בישראל. הוא רואה את הפגעים, אך [נוטה לראות בה כרע במיעוטו](/blogs/omereinav/2021-06-30/ty-article/0000017f-f8cb-d318-afff-fbeb740f0000), ובכל מקרה כשינוי חיובי להפליא. העבודה ומרצ, שתי מפלגות שגססו ופרפרו פוליטית, מצאו חבל הצלה. המחיר הוא השלת האידאולוגיה משל הייתה סרח עודף. 

ההצהרות "כל הצדדים נדרשים לוויתורים" לחוד, והמעשים "שרק השמאל מוותר להם", לחוד. עובדה, כדי למצוא ברכה במתרחש בשבועות האחרונים, אתה חייב להיות קודם כל יהודי. מעבר לסדר הכוחות הבלתי אפשרי שמעניק לימין שליטה במשרדים שנוגעים לסוגיות הליבה שבמחלוקת האידאולוגית, הימין נהנה גם מכוח רב יותר בקביעת מדיניות. הליכוד מנסה אמנם ליצור תחושה של ממשלת שמאל זדונית, אבל המציאות מציגה ממשלת ימין מוצהרת עם לגיטימציה משמאל מסונדל וחסר עמוד שדרה. 

בכל "המבחנים" האחרונים - מצעד הדגלים, "פשרת" אביתר וחוק איחוד משפחות - לא רק שהשמאל, "אביר זכויות אדם", השתתק (למעט ח"כ מוסי רז) - הוא הפך כיוון ודיבר על ניצחונות או מתווים שהם כורח המציאות ושומרים על האינטרסים הביטחוניים של ישראל. גם השמאל מוכן לראות בהתעלמות מזכויות הפלסטינים חובה מוסרית בשם "השינוי". גם מי שמדבר על החשיבות בהחלפת בנימין נתניהו, על "השיקול האסטרטגי-תועלתני" ועל הישיבה בממשלה כדי לקדם אג'נדות לשנות הקצאות משאבים, לא האמין שמהר כל-כך יתפשטו העבודה ומרצ מכל סממן שמאלי. 

 עברו לתצוגת גלריההמאחז אביתר, החודש. פשרה לגיטימית רק אם מתעלמים מזכויות הפלסטיניםצילום: הדס פרושאם השינוי שמביאה "ממשלת השינוי" הוא הכשרת הלבבות בשמאל לסיפוח המזדחל ולמוכנות להתעלם מזכויות הפלסטינים אזרחי המדינה, ברי שהשמאל חתם על תעודת הפטירה שלו במו ידיו. מה שלא עשו הכתישה והדה-לגיטימציה של תקופת נתניהו, יעשה נפתלי בנט במתק שפתיים. מבלי להתבלבל, העבודה ומרצ נוקטות במעין גרסה פוליטית של מורשת הפילוסוף משה מנדלסון: היה שמאלני בביתך וימני בממשלתך. הוויתור היחיד שעשתה הממשלה הנוכחית בחפץ לב עד כה, הוא הוויתר על זכויות האדם הפלסטיניים - מצעד הדגלים עבר בהצלחה רק אם מתעלמים מהפלסטינים, הפשרה סביב המאחז אביתר לגיטימית רק אם מתעלמים מזכותם על הקרקע, וחוק איחוד משפחות הוא תועבה שמאושרת אוטומטית בהוראת שעה, רק משום שהוא לא פוגע ביהודים. 

מילא אם הסטטוס קוו הממשלתי היה מקפיא את המצב, אבל הוא לא. גם ברמה הפוליטית-אלקטורלית, כדי לקיים את הממשלה השמאל שומט את הקרקע מתחת לכל טיעון שבו ישתמש בבחירות הבאות. אין אידאולוגיה, היא נמכרה בנזיד עדשים. מי שיבקש את קולות מצביעי השמאל בבחירות הבאות יוכל להציג הישגים רק בזכויות של יהודים. מי שמוכן לזה מאבד את הזכות לטעון בשם השמאל האוניברסלי וההומניסטי. אין הומניות בדמוקרטיה ליהודים. למעשה, אין זו דמוקרטיה.

לחצו על הפעמון לעדכונים בנושא:
------------------------------

* [מרצ](/ty-tag/meretz-0000017f-da57-d42c-afff-dff73e5c0000)
* [מפלגת העבודה](/ty-tag/0000017f-da2b-d432-a77f-df3b71570000)