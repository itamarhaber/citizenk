---
date: 2022-06-02 10:26:00+03:00
description: ???
source: https://www.haaretz.co.il/blogs/karenhaber/2022-06-02/ty-article-opinion/00000181-2327-d7db-a98f-a7f750640000
tags: דעות
title: מה בעצם מציע מי שמתנגד לכרזת שני הדגלים?
---

במסגרת קמפיין של תנועת "מחזקים" בשל [הצעת החוק לאיסור הנפת הדגל הפלסטיני במוסדות חינוך](/news/politi/2022-05-29/ty-article/.premium/00000181-0ff3-dcf3-a395-3ff3042a0000), נתלו ביום רביעי השבוע שתי כרזות גדולות, הנושאות את דגל ישראל ודגל הרשות הפלסטינית תחת הכותרת "נועדנו לחיות יחד". אחת נתלתה בנצרת והאחרת ברמת גן, ומזו האחרונה הוסר הדגל הפלסטיני בעקבות לחץ של ארגוני ימין "להסיר את החרפה". רק שהחרפה היא חוסר היכולת לחיות בשלום עם מסר כזה. אין ספק שאפשר להתנגד לו, אבל למעשה הוא אמת לאמיתה – אין דרך אחרת אלא ללמוד לחיות יחד, וככל שנקטע את מעגל האיבה הזה מהר יותר – כן ייטב. אבל במקום לדבר על זה, בישראל מעדיפים להסתיר והנה מבזק: זה לא נעלם.

הכלת מסר כזה לא אמורה להיות בעייתית. אין בו שום דבר מתסיס, גם אם יש ציבור גדול שמתנגד לרעיון שמבוטא בו. אבל הנה הנקודה: מה מציע מי שחושב שאסור לתלות כרזה כזו? איזו דרך אפשרית חוץ מאשר ללמוד לחיות יחד באיזשהו אופן מכבד שמעניק זכויות אדם לכל מי שבכל השטח? הדרכים האפשריות היחידות כוללות פשעי מלחמה חמורים יותר מאלה שמתרחשים היום ואני לא בטוחה שזה מחיר שישראל רוצה, או יכולה, לשלם.

הניסיונות הנלוזים של ארגוני ימין למצב את הדגל כ"דגל טרור" מחפיר, אבל גרועה ממנו היא ההתיישרות של גופי תקשורת עם הביטוי, ממש כמו בביטוי "תומכי טרור" בהקשר לחברי כנסת ערבים. על רקע זה, התגובה של ראש עיריית רמת גן כרמל שאמה הכהן, שהסביר שתליית הכרזה מותרת לפי חוק ומעוגנת בחופש הביטוי, ואז החליט להוריד אותה בשל פגיעה ברגשות של חלקים מהציבור ולנוכח האפשרות שיהיו שייקחו את המסר החיובי וישתמשו בו לליבוי יצרים, מביכה. בהתנהלותו נפל בדיוק לפח ליבוי היצרים ונתן לגיטימציה לפסילת הכרזה. כאשר מורידים כרזה שאין בה פסול, צריך להבין מה המניעים להורדה, ובמקרה הזה מדובר בכניעה מוחלטת להלוך הרוחות הלאומני.

הלוך הרוחות הזה שולט ברחוב היהודי ובמאמר מוסגר הקואליציה הנוכחית לא משנה את הזרימה השלילית הזו כהוא זה. בסופו של דבר הוא זה שהוביל להורדת הכרזה שבסך הכל קוראת לפיוס. או במילים אחרות, ולמרות שזה לא נשמע טוב, רוח המדון, האלימות והגזענות גוברת על כל בריזה קלילה שמדיפה ניחוחות של שפיות. האסקלציה בשנאה ובעוינות לכל מה שהפלסטינים מייצגים בחברה היהודית מפחידה ואי אפשר שלא להודות שהיא הולכת ומתחזקת.

זו בדיוק הסכנה העצומה שיש בקואליציה הנוכחית והיא באה לידי ביטוי גם במשבר המתקרב של חידוש התקנות לשעת חירום המסדירות את קיומן של שתי מערכות חוק בשטחים הכבושים, הישראלית ליהודים והצבאית לפלסטינים. העובדה שהפעם על חידוש התקנות יהיו חתומות מרצ והעבודה היא עוד הוכחה לנירמול ניהול מערכת שלטונית המבוססת על הפרדה. בסופו של דבר הציבור היהודי מתכנס סביב הדגל והדגל הזה הוא אמנם דגל ישראל, אך הוא מעקר את החלום הישראלי ממהותו ומשאיר אותו עם אפרטהייד כי ככה זה כשאין מוכנות לחיות יחד.

השקט הפוליטי שאפף את הכרזתו של מח"ט שומרון שהצבא וההתנחלויות חד הם הוא עוד הוכחה להתגברות הסנטימנט הלאומי. העובדה שננזף בשקט כדי לא להתסיס את הציבור רק מגבירה את נכונות המסקנה. הקולות השפויים בארץ עברו את שלב ההשתקה, הם נכנעים לסנטימנט. לכן במקום להתייצב נגד הורדת הכרזה, היא הורדה. הציבור הישראלי לא רוצה לשמוע את האמת והמנהיגים הנרפים שלו מובילים את הדרך. רק שבסופו של דבר ומכיוון שאין ברירה אלא ללמוד לחיות יחד, השאלה האמיתית היא עד מתי נשתוק כדי לתחזק מציאות של דמים, שנאה, אפליה ודיכוי? כמו שזה נראה כרגע בישראל מעדיפים את האפשרות של למות ביחד, על האפשרות של חיים משותפים.