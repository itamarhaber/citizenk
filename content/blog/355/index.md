---
date: 2019-07-18 11:03:00+03:00
description: ???
source: https://www.haaretz.co.il/food/cookingwithkids/2019-07-18/ty-article/0000017f-f8c5-d47e-a37f-f9fda4b10000
tags: בישול
title: קינוח מנגו ב-3 מרכיבים
---

לא תשמעו אותי אומרת יותר מדי מילים טובות על הקיץ, בעיקר כי אין לי. האסטרטגיה היחידה שלי בקיץ מבוססת כל ההכרה הברוכה שכל יום שחולף מקרב אותנו לסוף, גם אם זה לא מרגיש ככה בפועל. מצד שני מכיוון שהקיץ הוא עובדה שרירה וקיימת שלא עומדת להשתנות, צריך ללמוד לחיות איתה על הצד הטוב ביותר. אחת הדרכים היעילות היא אימוץ "עקרון הפעולה המינימלית", או בעברית לעשות כמה שפחות, זה עובד בחיים וזה עובד במטבח. 

את הקינוח הזה הכרתי בבית של חמותי וחמי והוא הוצג כקינוח האהוב על הבנזוג אז מראש נטיתי לו חסד. כשגיליתי כמה הוא קל, גם בלי להתחשב בקלות ההכנה, ערכו עלה פלאים: לחתוך מנגו לערבב עם שמנת ולזרות סוכר חום מלמעלה, את השאר עושה המקרר. התוצאה: התקרמלות סוכרית וקינוח יפהפה וטעים. 

ואם כבר נגענו בסוגיה, אז בואו רגע נפתח את נושא המנגו, שלא זוכה למספיק פופולריות בעיני וחבל, כי מנגו הוא עולם שלם חוץ מ[עמבה](/food/world/2018-05-19/ty-article-magazine/0000017f-f59f-ddde-abff-fdff7c080000), הוא פרי נפלא למנות ראשונות, עיקריות, סלטים, קינוחים, ריבות וכמובן ככה סתם. ותכל'ס מנגו קר מהמקרר הוא סיבה מספיק טובה לחשוב מחשבות סימפטיות על הקיץ וזה לא דבר של מה בכך. כמו שאני רואה את זה, אתם במרחק של שעתיים וחמש דקות מאחד הקינוחים הכי כיפיים של הקיץ ומשום מה אתם עדיין כאן, רק אומרת. 

**קינוח מנגו ושמנת (6 מנות)** 

**מה?** 

3 יחידות מנגו 

600 גרם (3 מכלים) שמנת חמוצה 

6 כפיות גדושות (45 גרם) סוכר חום 

אפשר לקשט, אבל ממש לא חובה: 

כוס אגוזים קלויים: פקאן, מלך או מקדמיה 

נשיקות מרנג 

**איך?** 

שוטפים, מקלפים וחותכים את המנגו לקוביות של כ-1 ס"מ. 

לקערה גדולה מכניסים את המנגו החתוך ואת השמנת החמוצה ומערבבים היטב. 

אם רוצים להעביר את תערובת המנגו והשמנת לצנצנות או קעריות אישיות: זורים מעט סוכר חום על תחתית הצנצנות מעל יוצקים את תערובת המנגו. 

זורים את הסוכר מעל התערובת, אם הגשתם בצנצנות קטנות - כפית גדושה סוכר חום לכל צנצנת. 

מכסים בניילון נצמד ומכניסים למקרר לשעתיים לפחות, אבל הכי טוב ללילה. 

לפני ההגשה זורים את האגוזים או את המרנג אם רוצים, אבל זה ממש לא נחוץ.