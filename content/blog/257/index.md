---
date: 2020-05-21 07:53:00+03:00
description: ???
source: https://www.haaretz.co.il/food/cookingwithkids/2020-05-21/ty-article/0000017f-f8b4-ddde-abff-fcf53e800000
tags: בישול
title: עוגת גבינה פירורים קלאסית גבוהה ומרשימה
---

את המתכון המקורי לעוגה הזו קיבלתי מאחותי לפני כל כך הרבה שנים שאצבעות שתי ידיים לא יספיקו לספירה. במתכון שלי בין מרכיבי הבצק אמנם כתבתי חמאה, אבל מכיוון שבמתכון המקורי היה כתוב מרגרינה טרחתי והוספתי מרגרינה בסוגריים כדי שאדע מה היה במקור. היום זה כמעט נשמע כמו עדות מזעזעת מתופת קולינרית, אבל פעם מרגרינה היתה הרבה יותר מקובלת.

כבר במקור העוגה היתה מעולה, אבל אני אישית מעדיפה עוגות גבינה פירורים שנותנות כבוד לגבינה ופחות לבצק. בעוגה הזו אני מאוד מקפידה על תחתית דקה וכמות יחסית גדולה של פירורים, אבל יותר מכל על שכבה גבוהה ויפה של גבינה ולא שכבה סמלית. ככה בכל הכנה צמצמתי את כמות הבצק והגדלתי את כמות הגבינה עד שהגעתי לשילוב הבא. התוצאה? עוגה גבוהה מרשימה, אבל לא יומרנית ובעיקר טעימה להפליא.

**עוגת גבינה פירורים (תבנית 28)**

 עברו לתצוגת גלריהעוגת גבינה פירוריםצילום: קרן הבר**מה?**

**בסיס וציפוי פירורים:**

1.5 כוס (210 גרם) קמח לבן

2 כפיות (6 גרם) אבקת אפייה

2 כפות (20 גרם) סוכר

100 גרם חמאה קרה חתוכה לקוביות

2 ביצים (גודל L)

1 כף (15 מ"ל) תמצית וניל איכותית

**מלית:**

750 גרם גבינה 9%

2 מכלי שמנת חמוצה 27%

2/3 כוס (135 גרם) סוכר לבן

2 מכלי שמנת מתוקה להקצפה

1 כפית סוכר

חמאה מומסת לשימון תבניות האפייה

**איך?**

 עברו לתצוגת גלריהעוגת גבינה פירוריםצילום: קרן הברמחממים תנור ל-180 מעלות.

משמנים שתי תבניות, את תבנית העוגה וגם תבנית קטנה אחרת בה נאפה את החלק שממנו נכין את הפירורים לציפוי העוגה.

**בסיס וציפוי:**

מכניסים לקערת של מעבד מזון את הקמח, אבקת האפייה, הסוכר והחמאה ומעבדים בפולסים עד לקבלת מרקם פירורי. טורפים את הביצים בקערה קטנה עם כף תמצית וניל ומוסיפים אותן למעבד המזון, מעבדים בפולסים עד לקבלת בצק אחיד.

מוציאים את הבצק מהמעבד. מחלקים לחצי. מרפדים את תבנית האפייה הקפיצית בחצי אחד של הבצק. מייצרים שכבה אחידה ומהודקת בתחתית התבנית הקפיצית – לא לעלות עם הבצק לדפנות ולייצר שכבה דקה, אם יש עודפי בצק פשוט מוסיפים אותם לבצק השני שאותו מניחים בתבנית אפייה קטנה יותר שנוחה לכם, או פשוט על נייר אפייה.

מכניסים לתנור לכ-20 דקות או עד שהבצק מזהיב.

מחלצים מהתנור ומניחים להצטנן.

את הבצק המיועד לפירורים מעבירים לקערה אחרי שהתקרר ומעבדים בעזרת ידיים נקיות לפרורים דקים.

**מלית:**

חשוב שהמלית תהיה קרה לכן מכינים אותה ממש לפני המזיגה על הבצק או לחלופין, מכסים אותה בניילון נצמד ומכניסים למקרר.

בקערה גדולה מערבבים את הגבינה, השמנת החמוצה והסוכר לקבלת תערובת אחידה

בקערת מיקסר מקציפים את השמנת להקצפה עם כפית סוכר עד לקבלת קצפת יציבה.

מוסיפים את הקצפת לתערובת הגבינה והשמנת ומערבבים היטב עד שהתערובת הומוגנית. 

**הרכבה:**

מוזגים את תערובת הגבינה לתבנית מעל הבצק שהתקרר.

מפזרים שכבה יפה ומלאה של פירורים מעל הגבינה, מכסים ומכניסים למקרר ל-4 שעות לפחות של קירור ועדיף לילה שלם.

לחצו על הפעמון לעדכונים בנושא:
------------------------------

* [עוגת גבינה](/ty-tag/cheesecake-0000017f-da2c-dea8-a77f-de6e4c2e0000)
* [מתכונים](/ty-tag/recipes-0000017f-da28-dea8-a77f-de6a4ba50000)