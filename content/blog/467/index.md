---
date: 2018-05-17 09:45:00+03:00
description: ???
source: https://www.haaretz.co.il/food/cookingwithkids/2018-05-17/ty-article/0000017f-f8db-d2d5-a9ff-f8df61080000
tags: בישול
title: עוגת גבינה טופי-קרמל שתקבלו עליה דוז פואה
---

בניגוד לנדנדת "צד שלו-צד שלי" בכל חג "גדול", בשבועות השאלה הזו לא עולה כלל. הצד שלי לקח פיקוד והפך את [שבועות](/food/shavuot-recipes) למסורת שאין עליה עוררין. זה התחיל כ"בופה" חלבי משפחתי מתובל באלכוהול והפך לבראנץ' שכולו מעדנים, ביכורים קולינריים, אם תרצו במיוחד לחג. חלוקת מטלות כללית מתפרסמת בווטסאפ מדי שנה אבל, ולא שאני מתלוננת, עוגת גבינה היא בגדר "הזמנה עומדת קבועה" שלי.

זה אומר שכל שנה צריך להביא לחידושים שיאפילו על עוגת השנה הקודמת, או ברוח הימים האחרונים "האירוויזיון של עוגות הגבינה". אם אתם עוקבים אחרי המדור הזה, בוודאי לא תופתעו שככה התפתחה לה עוד מסורת - מסורת הבדיקה המוקדמת, שמחייבת את הכנת עוגת הגבינה לפני חג והטמעת הביקורת אם יש עד רגע הביצוע.

העוגה השנה הזמינה את עצמה, כי הקרמל התחבב מאוד על שניים מהצאצאים וכך הועלתה מהאוב עוגה שכבר מזמן לא הכנתי. כמו מרבית עוגות הגבינה הכי טובות שטעמתי, גם עוגת הגבינה טופי-קרמל נולדה במטבח האמריקאי. לראשונה טעמתי אותה אצל חברה שחוגגת את חג ההודיה במסורת משל עצמה וכוללת לפחות מנת קרמל אחת בכל אחד משלבי הארוחה. בקשתי למתכון נתקבלה בסירוב מנומס תחת התואנה שהמתכון הוא סוד משפחתי. סוד, סוד, אבל מסתבר שגם לגוגל יש סודות משפחתיים כאלה, שנתנו את הבסיס לעוגה הזו, שלא הפכה לסוד משפחתי ועכשיו היא נחלת הכלל.

בפעם הראשונה שהכנתי אותה עוד לא הכרתי את עוגיות לוטוס שמתאימות לעוגה כמו כפפה ליד והקפדתי על 4 חבילות גבינת שמנת אמריקאית, עם הזמן מצאתי שכלולים שהפכו אותה לטעימה וקלילה יותר. השילוב של גבינה וקרמל מענג ונימוח ולמרות שהיא נראית מסובכת היא בסך הכל פשוטה. אין מה להיבהל מהכנת קרמל אם עוקבים אחרי ההוראות.

לכן, השנה היא נבחרה להיות העוגה שתייצג אותנו בהילולת השבועות של הצד שלי של המשפחה ו"כפרה עליה", אנחנו לגמרי מצפים ל"דוז פואה".

**עוגת גבינה קרמל (תבנית קפיצית 28)**

 עברו לתצוגת גלריהצילום: קרן הבר **מה צריך?**

**לבסיס:**

250 גרם ביסקוויטים (לוטוס הם אפשרות מצוינת, אפשר כל עוגיית חמאה ולהוסיף 1/4 עד 1/2 כפית ג'ינג'ר או קינמון)

1 כף סוכר גולדן

50 גרם חמאה

**לשכבת הגבינה:**

500 גרם גבינה לבנה 9%

300 גבינת ריקוטה פרסקה

1 מכל (200 מ"ל) שמנת חמוצה

1 כוס (200 גרם) סוכר גולדן

5 ביצים

1 כפית וניל

**לציפוי הקרמל:**

1.5 כוס (300 גרם) סוכר לבן

1/4 כוס (60 מ"ל) מים

1 מכל (250 מ"ל) שמנת מתוקה להקצפה

**לעיטור:**

טופי קרמל או טופי אנגלי

**איך מכינים?**

**הבסיס:**

מחממים תנור ל-180 מעלות.

משמנים את התבנית.

מכניסים את הביסקוויטים לשקית ניילון לסגירה חוזרת, סוגרים את השקית ומועכים בעזרת מערוך עד שהביסקוויטים מתפוררים לאבקה (ניתן כמובן להכניס גם למערבל מזון ולכתוש בפולסים) ושופכים את אבקת הביסקוויטים לקערה.

ממיסים את החמאה (30 שניות במיקרו).

מוסיפים את הסוכר לאבקת הביסקוויטים, מערבבים ושופכים את החמאה תוך כדי ערבוב.

שופכים את התערובת לתבנית המשומנת ומהדקים אותה היטב בעזרת האצבעות בצורה אחידה לתחתית התבנית.

מכניסים לתנור ואופים כ-12 דקות, מוציאים מהתנור ומניחים להצטנן.

**לשכבת הגבינה:**

מנמיכים את חום התנור ל-170 מעלות.

לקערת מיקסר מכניסים את הגבינה, השמנת והסוכר ומערבלים כ-2 דקות. מוסיפים את הווניל ואת הביצים אחת-אחת ומפסיקים מיד כשהביצה האחרונה נטמעת באופן אחיד בבלילה.

שופכים את בלילת הגבינה מעל לבסיס.

מרתיחים מים וכשהמים רותחים ממלאים תבנית תנור עד חצי מגובהה במים רותחים, את התבנית עם העוגה מניחים במרכז התבנית עם המים וסוגרים את התנור.

העוגה מוכנה כאשר חלקה העליון זהבהב והיא יציבה יחסית כאשר מנענעים בעדינות את התבנית, כשעה ורבע, אך זה תלוי בתנור.

מוציאים את העוגה מהתנור, מניחים לה להצטנן כשעה ומכניסים אותה לא מכוסה למקרר ללילה.

**לקרם קרמל:** 

לסיר קטן בעל דפנות גבוהות יחסית שופכים את הסוכר והמים ומערבבים.

מניחים מעל אש בינונית ומערבבים עד שהסוכר נמס, מגבירים את האש ומפסיקים לערבב עד שמתקבל נוזל בעל גוון ענברי, מדי פעם אפשר להניע בעדינות ובצורה מעגלית את הסיר – כ- 7 דקות.

מוסיפים את השמנת לאט כי הנוזל יבעבע מאוד ולא מפסיקים לערבב מנמיכים את האש ומבלשים ומערבבים כ-5 דקות. מצננים כ-7 עד 10 דקות ושופכים את הקרמל על העוגה בתבנית.

מכניסים לקירור של שעתיים לפחות.

לפני ההגשה מחלצים מהתבנית בעזרת סכין שטובלים במים חמים ועוברים בעזרתה בעדינות לצד דפנות העוגה.

אם רוצים לעטר – לוקחים 2-3 סוכריות טופי חמאה או קרמל. מקצצים אותן ומפזרים על העוגה או שיוצרים מהן נקניקים או עלים דקים ומעטרים.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)