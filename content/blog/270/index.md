---
date: 2020-04-24 08:19:00+03:00
description: ???
source: https://www.haaretz.co.il/food/cookingwithkids/2020-04-24/ty-article/0000017f-f897-d044-adff-fbff71fc0000
tags: בישול
title: 'לא צריך פלאפליות: הכינו פלאפל בבית'
---

בפעם הראשונה שהכנו פלאפל זה יצא לגמרי לא רע, אבל שניים מתוך שלושה צאצאים לא הסכימו אז בכלל לטעום את הכדורים, כך שהחוויה נרשמה כרוב מהומה על מאומה, לא שהיתה מהומה אבל זו אחלה קלישאה. 

היום כששלושתם חובבי פלאפל אבל אין דוכני פלאפל בנמצא, מה יותר הגיוני מאשר לחזור ולעשות כדורים ביתיים? 

 עברו לתצוגת גלריה פלאפל ביתיצילום: קרן הברלמרבה הפלא, החלק החשוב ביותר בהכנת הפלאפל הוא ההשריה. גרגרי החומוס זקוקים להשריה של 12 שעות לפחות ולא, לא שווה לזייף בזמן. כדאי להשרות במים קרים ולהחליף את המים שלוש או ארבע פעמים במהלך ההשריה. לדעתי הזמן הטוב ביותר להתחיל להשרות הוא בלילה מאוחר עד לשעות הצהרים או הערב. בכל מקרה לא להשרות יותר מ-24 שעות. אפשר להקפיא אחרי ההשריה. 

אילו גרגרים בוחרים? ובכן, גרגרי חומוס קטנים הם בעלי קליפה רכה ולא עקשנית כמו של הגרגירים הגדולים ולכן לפלאפל רצוי לבחור אותם. יש אסכולות בהן לא מקלפים את גרגרי החומוס, אני לא שייכת אליה ולדעתי יש הבדל בטעם. 

שווה לעשות פלאפל בפעם הראשונה ולעקוב אחרי המתכון, אחרי שמרגישים איתו נוח כבר בהחלט אפשר גם להתחיל להתנסות בשינויים. המרקם של הפלאפל חשוב, לכן עוד לפני שמכניסים את התערובת למקרר כדאי לבדוק אם העיסה מתגבשת בקלות לכדור, אם לא, יש להניח שהיא צריכה עוד קצת נוזלים. 

בזמן שהתערובת במקרר אפשר להתארגן על [פיתות](/food/eyal-shani/2008-01-08/ty-article/0000017f-e636-da9b-a1ff-ee7f03eb0000), סלט ירקות, חמוצים וטחינה – השילוב המנצח לארוחה ביתית וטעימה. 

**פלאפל (בערך 25 כדורים)** 

 עברו לתצוגת גלריהצילום: קרן הבר**מה?** 

כוס וחצי (250 גרם) גרגרי חומוס אחרי השריה של 12 שעות 

שתי פרוסות לחם ללא הקשה, שהושרו במים ונסחטו היטב (אפשר במקום להשתמש בקמח – כ-50 גרם, בערך שליש כוס) 

5 שיני שום קצוצות 

חצי בצל חתוך לרבעים 

1.5 כף קורנפלור 

1.5 כפית סודה לשתייה 

2-3 כפות מים (אפשר במקום המים והסודה לשתייה 3-4 כפות סודה מוגזת) 

כפית מלח 

כפית שטוחה פפריקה (אפשר חצי מתוקה וחצי חריפה) 

חצי כפית עד כפית כמון 

**תוספות אפשריות:** שומשום (בערך כף), פטרוזיליה קצוצה (אם רוצים פלפל ירוק אז חצי חבילה של פטרוזיליה קצוצה דק, אפשר גם להוסיף צרור גדול של כוסברה), פלפל חריף (1 קטן קצוץ דק, פלפל שאטה יבש גרוס – כפית למי שאוהב די חריף ו-2 כפיות למי שאוהב ממש חריף). 

שמן לטיגון 

**איך?** 

 עברו לתצוגת גלריהצילום: קרן הברמקלפים את גרגרי החומוס, שוטפים היטב ומסננים. 

לקערת מעבד מזון מכניסים את גרגרי החומוס המסוננים, קורעים את חתיכות הלחם פנימה, מוסיפים את שיני השום והבצל ומעבדים בפולסים. 

מוסיפים את הקורנפלור, הסודה לשתייה, המלח והתבלינים לתערובת ומעבדים עד לקבלת מעין ממרח גס. אם התערובת מתגבשת ביד לכדור אז היא מוכנה, אם לא יש להוסיף קצת מים ולעבד אותה עד שתגיע למרקם כזה. 

מעבירים לקערה, מכסים בניילון נצמד ומכניסים למקרר למינימום חצי שעה. 

מחממים את השמן (ל-150 מעלות למי שיש מדחום). 

מרטיבים מעט את הידיים ומתחילים ליצור כדורים. 

הכי טוב לטגן כדור אחד בהתחלה, לטעום ולבדוק את התיבול לפני שממשיכים עם שאר הכדורים. 

מטגנים בכמה סבבים כדי לתת לפלאפל מרחב בסיר הטיגון – מטגנים עד שהפלאפל זהוב מכל צדדיו – זה תלוי בטמפרטורה של השמן, אבל זה עניין של כשתי דקות. רצים למלא פיתות.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)