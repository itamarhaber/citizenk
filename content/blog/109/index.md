---
date: 2021-06-25 06:27:00+03:00
description: ???
source: https://www.haaretz.co.il/food/cookingwithkids/2021-06-25/ty-article/0000017f-f8fc-d460-afff-fbfe0d060000
tags: בישול
title: עוגת שיש בחושה ביתית פשוטה וטעימה
---

אין לי מושג כמה זמן לא הכנתי עוגת שיש, שזה די מפתיע כי זו עוגה שכל כך כיף שיש בבית. השבוע כשהתנדבתי להכין עוגה לאיזושהי פעילות בתיכון שהצריכה חיתוך ושינוע ומיני לוגיסטיקה שכאלה, נפלה ההחלטה על עוגת שיש, שגם לרוב אהובה על כולם וגם נכנסה מצוין לרצף העבודה. בעודי מכינה הבהבה בי ההכרה שכדאי להכין שתיים, די מהר אחרי שהיא יצאה מהתנור הצטערתי שלא הכנתי שתיים.

מה כדאי לדעת לפני שמכינים? שהחמאה, החלב, השמנת והביצים צריכים להיות בטמפרטורת החדר ולכן כדאי להוציא את הכמות הנדרשת מהמקרר לפחות חצי שעה לפני ההכנה. התנור צריך להיות חם והעוגה נאפית במרכזו. בתנור ביתי כדאי באמצע האפייה לסובב את העוגה, כדי להיות בטוחים שהאפייה אחידה. כדי ליצור את דוגמת השיש כדאי לעבוד עם לקקן וליצור מעין שמיניות מלמטה (החלק הלבן) למעלה (החלק השוקולדי), אפשר לעשות עיטורים סימטריים יותר או בצורה של פרח. אני אוהבת בלגן.

 עברו לתצוגת גלריהעוגת שיש קלה ועשירהצילום: קרן הבר**עוגת שיש קלה ועשירה (תבנית 26, אפשר גם שתי תבניות אינגליש קייק)**

**מה צריך?**

150 גרם חמאה בטמפרטורת החדר

1 כוס (200 גרם) סוכר לבן

2 כוסות ורבע (320 גרם) קמח לבן רב תכליתי

שקית (10 גרם) אבקת אפייה

1/2 כפית מלח דק

1/2 כוס (120 מ"ל) חלב בטמפרטורת החדר

1/3 כוס (80 מ"ל) שמנת מתוקה בטמפרטורת החדר

4 ביצים (גודל L) בטמפרטורת החדר

2 כפיות תמצית וניל איכותית

1/3 כוס (35 גרם) אבקת קקאו משובח

1/4 כוס (60 מ"ל) מים חמים

 עברו לתצוגת גלריהעוגת שיש קלה ועשירהצילום: קרן הבר**איך?**

מחממים תנור ל-175 מעלות.

משמנים תבנית.

בקערת מיקסר שמים את החמאה והסוכר ומקציפים במהירות בינונית-גבוהה עד שמתקבל קרם צהבהב ותפוח קלות.

מוסיפים את הביצים אחת-אחת. חשוב להטמיע בכל פעם ביצה אחת וכדאי לנקות בעזרת לקקן את דפנות קערת המיקסר – עד שמתקבלת תערובת הומוגנית.

לקערה יבשה מוסיפים את הקמח, אבקת האפייה והמלח ומערבבים.

בקערה אחרת מערבבים את הווניל, השמנת והחלב היטב.

בשלב הבא מוסיפים את התערובות היבשה והרטובה לסירוגין לקערת המיקסר – מתחילים עם שליש מכמות הקמח ומפעילים את המיקסר על מהירות בינונית, כאשר הקמח נטמע מוסיפים מחצית מכמות הנוזלים עד שהיא נטמעת. שוב מוסיפים שליש מכמות התערבות היבשה, אחרי שהיא נטמעת את המחצית האחרונה של הנוזלים ושוב התערובת היבשה.

כשהתערובת מוכנה מפסיקים את פעילות המיקסר ויוצקים כ-2/3 מכמות הבלילה לתבנית.

בקערה קטנה מערבבים את המים והקקאו היטב עד שמתקבלת תערובת סמיכה. מוסיפים אותה לשארית הבלילה שבקערת המיקסר ומערבבים היטב לקבלת תערובת חומה. יוצקים אותה מעל הבלילה הלבנה שבתבנית ובעזרת לקקן יוצרים שמיניות כדי לערבל את שתי הבלילות מבלי לערבב אותן זו בזו.

 עברו לתצוגת גלריהעוגת שיש קלה ועשירהצילום: קרן הבראופים בתנור החם כ-40 דקות, אם נועצים קיסם במרכז הוא אמור לצאת נקי. מוציאים את העוגה לרשת ומצננים לפחות 20 דקות.

לחצו על הפעמון לעדכונים בנושא:
------------------------------

* [מתכונים](/ty-tag/recipes-0000017f-da28-dea8-a77f-de6a4ba50000)