---
date: 2021-04-01 08:16:00+03:00
description: ???
source: https://www.haaretz.co.il/blogs/karenhaber/2021-04-01/ty-article/0000017f-f8df-d044-adff-fbff6de20000
tags: דעות
title: זמן לאחריות או לפאק רציני באמינות
---

בעוד העיניים נשואות לניסיונות לגבש מועמד מוסכם להרכבת הקואליציה מטעם מה שמכונה "גוש השינוי" ועוד בטרם החל תהליך הרכבתה, התחזיות לסבב בחירות חמישי אינן נראות מופרכות. ישראל, המשולה לחולה על שולחן הניתוחים, זקוקה למנהיגות אחראית ששמה את טובת המדינה לפני כל אינטרס אחר. למצער, מרבית הפוליטיקאים שיכולים לעשות משהו מעדיפים את האינטרס האישי שלהם על-פני זה הלאומי.

בזמן שבנימין נתניהו שואף לתפוס קלף "שחרור ממשפט", גם גוש השינוי אינו חף מאינטרסים: נפתלי בנט ושבעת מנדטיו מנסים לחלוב ראשות ממשלה, גדעון סער רוצה להיתפש כארכיטקט המפץ הפוליטי, ומה מניע את בני גנץ לא ניתן לשער, כלומר ניתן אבל זה רגעי. כשכל אחד מנסה למקסם רווחים, ככה נראית המדינה. אין טעם ללכת שוב ושוב לבחירות כדי לקבל פחות או יותר את אותה תוצאה. ישראל זקוקה לטיפול, אבל עושה רושם שבנט, סער וגנץ בטוחים שהמדינה יכולה לחכות.

יש לא מעט פערים אידאולוגיים בין המפלגות שמרכיבות את גוש השינוי, אך השאלה האמיתית היא מה סדר היום שלו. אם יש הבנה שהמצב בו נתונה ישראל קריטי; שהמשך שלטון נתניהו מפורר את הדמוקרטיה ושלטון החוק ומאפשר שחיתות; שהמצב הכלכלי מחייב תוכנית כלכלית ברורה; ושיש להקים ממשלה קבועה ויציבה - הרי שכל השאר מתגמד ולמען מטרה זו ניתן לגשר על פערים ולהגיע להסכמות, אפילו תחומות בזמן. כל מנהיג פוליטי שבוחן בעת הזו כיצד למקסם את רווחיו, שוכח את תפקידו כ"משרת ציבור" (עוד מילה ששכחנו), הרי ל"עם הנבחר" יש רק "נבחרים".

אם יש משהו שמשבר הקורונה היה צריך ללמד ברמת המנהיגות זה אמינות. נתניהו הוכיח ששום דבר לא חשוב לו יותר מהישארותו בתפקיד ולשם כך הוא מוכן להתעלם מבעיותיה הדוחקות של ישראל. אך היעדר היכולת ב"גוש השינוי" להניע שינוי מתוך הבנה שישראל לא יכולה להרשות לעצמה עוד התמהמהות, היא למעשה אותה גברת בשינוי אדרת. מי שמאמין שישראל חייבת "להפוך דף", יודע שזה לא הזמן לחשוב מה ההשלכות של צעד כזה על הקריירה הפוליטית האישית שלו. הפוליטיקה הלאומית זקוקה לאנשים שיכולים לקחת אחריות, אחרת יש כאן "פאק" רציני באמינות.

הצלחת גוש השינוי נמצאת על כרעי תרנגולת בגלל אינטרסים פוליטיים אישיים של חבורת פחדנים - זו השורה התחתונה. ממנה אפשר גם לחלץ מסקנה מתבקשת נוספת: מי שלא יכול לעמוד בחום - שייצא מהמטבח. אין סיבה להצביע למי שיכול היה לשנות והיסס. זוהי קריאה אחרונה לראשי "גוש השינוי" להראות ממה הם עשויים. מי שחרד לעתידו הפוליטי; מי שמפחד מקואליציה אזרחית על כל גווניה (כן, ערבים הם אזרחים וגם נבחרי ציבור); ומי שלא מבין שפשרות הכרחיות הן הדרך היחידה לרפא את ישראל המפרפרת, יכול לדבר על פטריוטיות עד מחר, אבל במבחן המציאות נשאר אינטרסנט.

בעוד שיאיר לפיד, מרב מיכאלי וניצן הורוביץ מפגינים פרקטיות ראויה לשמה לאור המשבר הנוכחי ומוכנים לבלוע לא מעט צפרדעים בדרך להקמת קואליציה, צריך לזכור שהאיום בבחירות חמישיות מרחף כל הזמן ממעל, וגם זה דורש התארגנות. שום התנהגות הירואית עכשיו או קמפיין גוועלד אחר-כך לא יעזרו. בזמן הפציעות הנוכחי, בין אם תקום קואליציה ובין אם לאו, השמאל צריך לשנס מותניים. בזמן שכולם מדברים על קואליציה ברמה הלאומית, זה הזמן להקים קואליציה יהודית-ערבית המבוססת על ערכים משותפים ועונה לאתגרים שעולים בעוד כל-כך ברור מתוצאות הבחירות לכנסת ה-24. מה שוות תוצאות הבחירות אם בלאו הכי אף אחד לא באמת מנסה להבין אותן?