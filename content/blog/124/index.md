---
date: 2021-05-20 18:47:00+03:00
description: ???
source: https://www.haaretz.co.il/food/cookingwithkids/2021-05-20/ty-article/0000017f-f89d-ddde-abff-fcfdb25a0000
tags: בישול
title: טארט פסיפלורה מקורמל עם מוס גבינת וניל
---

פעם הייתי בטוחה שיש עונה לפסיפלורה, מסתבר שזה לא ממש מדויק ואין לפרי המופלא הזה עונה ברורה, אז נסגור על אביב וקיץ ונקווה שיש אצל הירקן או בסופר. אם אין פסיפלורה אגב אפשר בהחלט לקנות מחיות, אם כי הן מעט יותר יקרות. כדי להכין מחית לבד כל מה שצריך זה להצטייד בפסיפלורה, להוציא את תוכנן לתוך מסננת וליצור מחית מסוננת שהכי נוח לעבוד איתה באפייה.

יש לא מעט דרכים להכין טארט פסיפלורה אבל מה שנחמד בגרסה הזו הוא דווקא הקירמול שנותן תחושה של כמעט טופי והופך אותה למועמדת מצוינת לגנוב את ההצגה בין שאר הקינוחים, הפעם במקום לסיים עם מרנג, הוספתי מוס גבינת וניל קל להכנה.

 עברו לתצוגת גלריהטארט פסיפלורה מקורמל עם מוס גבינה וונילצילום: קרן הבר**טארט פסיפלורה מקורמל עם מוס גבינת וניל (תבנית מוארכת 30X11 ס"מ)**

**מה?**

**לבסיס בצק:**

2 כוסות (280 גרם) קמח לבן רב-תכליתי

100 גרם אבקת סוכר

1/4 כפית מלח דק

200 גרם חמאה קרה ללא מלח חתוכה לקוביות

1 ביצה

2 כפיות תמצית וניל איכותית

**למלית פסיפלורה מקורמלת:**

כוס וחצי מחית פסיפלורה (בערך 220 גרם ואם משתמשים בקפואה עדיף להפשיר)

3 חלמוני ביצה גודל L

2 ביצים גודל L (בנוסף)

1 כפית גרידת לימון

1/2 כוס (100 גרם) סוכר לבן

1 כפית תמצית וניל

100 גרם חמאה קרה חתוכה לקוביות

**אפשר אם רוצים מוס פסיפלורה - מקציפים את כל המרכיבים יחד ושומרים בקירור עד להרכבת הטארט:**

1 מכל (250 מ"ל) שמנת מתוקה 38%

כוס מחית פסיפלורה (בערך 150 גרם ואם משתמשים בקפואה עדיף להפשיר)

3/4 כוס (150 גרם) סוכר לבן

**למוס גבינה:**

250 גרם גבינה לבנה 9 אחוז

80 גרם (חצי כוס פחות שתי כפות) סוכר

1 כף תמצית וניל איכותית

1 מכל שמנת מתוקה (250 מ"ל)

1 כפית סוכר

 עברו לתצוגת גלריהטארט פסיפלורה מקורמל עם מוס גבינה וונילצילום: קרן הבר**איך?**

**לבסיס הבצק:**

מחממים תנור ל-170 מעלות.

במעבד מזון שמים את הקמח, אבקת הסוכר והמלח ומעבדים מעט בפולסים לצורך ערבוב. מוסיפים את קוביות החמאה ומעבדים בפולסים עד שמתקבלת תערובת פירורית. טורפים את הביצה עם תמצית הווניל ומוסיפים בת אחת לפירורים ומעבדים עד שמתקבל כדור בצק. אם הבצק דביק מדי מוציאים מהמעבד ולשים על משטח מקומח, אם הוא פירורי מדי ניתן להוסיף מעט שמנת מתוקה ולעבד עוד קצת. אוספים את כדור הבצק, עוטפים אותו בניילון נצמד ומכניסים למקרר לחצי שעה, אפשר כמובן יותר.

מוציאים את הבצק מהמקרר ומהניילון הנצמד ומרדדים אותו בין שני ניירות אפייה. מניחים אותו בתבנית אפייה משומנת ומהדקים. מחוררים את הבצק מעט בעזרת מזלג. מניחים נייר אפייה על הבצק ומעליו קטניות שיהוו משקל על הקלתית ומכניסים לתנור ל-15 דקות. כעבור פרק הזמן, מסירים את נייר האפייה ואופים עוד כ-5 דקות, מוציאים מהתנור ומצננים.

אם רוצים לקרמל את הפסיפלורה מנמיכים את חום התנור ל-150 מעלות.

**למילוי פסיפלורה:**

מפרידים את הביצים ואת החלמונים מעבירים לקערה קטנה, מוסיפים את הביצים וטורפים אותן.

לסיר מברזל יצוק או בעל תחתית עבה (אפשר במקום בבאן מארי אם אין – כלומר קערה שמוצבת מעל מים רותחים) יוצקים את מחית הפסיפלורה, גרידת הלימון, הסוכר והביצים וטורפים בעזרת מטרפה ידנית.

מעבירים את הסיר לכיריים מעל אש בינונית, מוסיפים את החמאה ובעזרת כף עץ או מטרפה מערבבים ללא הפסקה. כאשר התערובת על סף רתיחה, מנמיכים את האש ולא מפסיקים לערבב. המרקם יעשה קרמי, מערבבים תוך כדי בישול עוד כ-2-3 דקות, עד שניתן להבחין בבועות שעולות מהתערובת ומסירים מהאש. זמן הבישול הכולל הוא בערך 6 דקות.

עקרונית לא צריך יותר – אפשר להסתפק בזה למילוי פסיפלורה טעים וליצוק מעל הבצק.

כדי להשיג את האפקט הקרמלי מכניסים לתנור לכ-15 דקות אפייה. יודעים שהמילוי מוכן כשמזיזים בעדינות את התבנית והמילוי לא רוטט. מוציאים מהתנור, מניחים להתקרר וכשהעוגה מגיעה לטמפרטורת החדר מקשטים במוס הגבינה.

**למוס גבינה:**

בקערה מערבבים היטב את הגבינה, הסוכר והווניל.

מקציפים את השמנת עם 2 כפיות סוכר עד לקבלת קצפת יציבה ואז מקפלים את הקצפת לתוך תערובת הגבינה עד שהתערובת הומוגנית. מכניסים לשקית זילוף ומזליפים מעל העוגה בנדיבות.

לחצו על הפעמון לעדכונים בנושא:
------------------------------

* [עוגות, מאפים קינוחים מתכונים](/ty-tag/cakes-0000017f-da2a-d938-a17f-fe2a21fc0000)
* [מתכונים](/ty-tag/recipes-0000017f-da28-dea8-a77f-de6a4ba50000)