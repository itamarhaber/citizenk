---
date: 2017-10-12 08:30:00+03:00
description: ???
source: https://www.haaretz.co.il/food/cookingwithkids/2017-10-12/ty-article/0000017f-f8c2-d47e-a37f-f9fe1aa10000
tags: בישול
title: כבודה של קלצונה פנימה
---

אצלנו בבית מעטים התחומים הקולנריים המצויים בקונצנזוס. [פיצה היא אחת מהם](/food/cookingwithkids/2016-03-27/ty-article/0000017f-f8b4-d887-a7ff-f8f4f9c10000) ולעוקבינו הוותיקים זה לא חדש. עם זאת, ולמרות שזה לחלוטין לא נורמטיבי, לפלג המורד של המשפחה מעט נמאס מכל הפיצה הזו וכך הכנתה לוותה בהכנת מנות נוספות מה שהפך את כל הסיפור למאוד לא יעיל. הפעם הוחלט לשבור שגרה עם קלצונה, שזה פיצה אבל לא. 

קלצונה היא למעשה כיס פיצה שנועד לאכול ולנוע. בארץ הפרונטו, היא איטליה, אין כמו קלצונה לאכול על הדרך ובלי לבזבז זמן מיותר. אבל פה זה לא איטליה וקלצונה כמעט לא נמכרות, לא בפיצריות ולא בדוכנים על הדרך. לכן, אין ברירה אלא להפשיל שרוולים ולהתחיל במשימה. 

הקלצוני (ככה זה ביחיד) הקלאסית, שכמו הפיצה נולדה אף היא בנאפולי, היתה במקור שילוב של גבינות ונקניקים, לרוב בלי רוטב עגבניות אבל עם ביצה. אם תרצו, [סמבוסק](/food/recipes/2017-07-16/ty-article-recipe/0000017f-e081-d568-ad7f-f3ebd0e10000) איטלקי. מאז היא הפכה להיות יותר ורסטילית ופחות שמרנית ונוספו לה המון וריאציות, כי בעצם כל מה שיכול להיות תוספת לפיצה, יכול להיות מילוי בקלצונה ויותר מזה. 

המילוי שהכנו צמחוני ולא מסורתי בכלל. עקרונית לא אמורים לטרוח עליו בכלל רק לערבב מעט מוצרים ולמלא, אבל חלק מהכיף הוא במילוי ובהשתוללות הטעמים ולכן צאו מהקופסה והכניסו לכיס הבצק מכל הבא לראש וליד. לטבעונים אפשר להמיר את הגבינות במתכון בגבינת קשיו ולהשתמש בשמן זית למריחת הבצק במקום בביצה. 

**מה? (הכמויות ל-7-8 קלצונה גדולים)** 

**לבצק:** 

750 גרם קמח 

2 כפיות שמרים יבשים 

1 כף סוכר 

1 כפית מלח 

1.5-2 כוסות מים קרים 

3 כפות שמן זית משובח 

**למילוי:** 

1 בצל קצוץ 

5-6 שיני שום כתושות 

חבילת ברוקולי קפוא (או שני ראשי ברוקולי בינוניים חלוטים וחתוכים) 

3-4 עגבניות 

2 פלפל אדום חתוכים לקוביות של כ- 1 ס"מ 

חצי חבילת פרטיות טריות פרוסות 

שמן זית לטיגון 

300 גרם מוצרלה 

80 גרם פרמז'ן או ריקוטה (או גם וגם) 

**תיבול:** מלח ופלפל, ניתן להוסיף פטרוזיליה (או כל עשב תיבול אחר) קצוצה ואורגנו. 

ביצה טרופה או שמן זית (למריחת הבצק) 

**עוד מילויים אפשריים:** 

כאמור – גבינות ונקניקים עם ביצה – רק לערבב ולמלא, אבל לא רק: אפשר לקלות חצילים ולערבב את תוכנם עם גבינות, פלפלים קלויים ואפילו זיתים, אפשר למלא בפטריות, צנוברים וגבינות, [רוטב בולונז](/food/limor-laniado-tirosh/2011-10-27/ty-article-recipe/0000017f-f439-dc28-a17f-fc3ff6ec0000) ועוד ועוד. 

**איך?** 

**בצק:** 

בקערת מיקסר מערבלים את הקמח, הסוכר והשמרים. מפעילים את המיקסר ומתחילים למזוג את המים הקרים בהדרגה עד שהבצק מתגבש. מוסיפים את המלח וממשיכים לערבל, אחרי כ-3 דקות מוסיפים את שמן הזית בזרזיפים קטנים עד שהכל נטמע. מוציאים מהקערה ולשים ביד עוד כ-5 דקות. מכניסים את הבצק לקערה נקייה, מכסים בניילון נצמד ומניחים לתפיחה לפחות של שעה. מחלקים את הבצק ל-7-8 כדורים ומניחים להם שיתפחו עוד כחצי שעה. 

**מילוי:** 

חולטים את העגבניות כדי שניתן יהיה לקלף אותן (שלב זה אינו חובה למי שהקליפות לא מפריעות לא): מכניסים את העגבניות לסיר, ממלאים במים, מוסיפים מלח ומרתיחים. כאשר המים רותחים מבשלים עוד כדקה, עד שנוצרים סדקים בעגבניות. מוציאים את העגבניות ומניחים להן להתקרר. כשהן מתקררות מקלפים בקלות את הקליפה וחותכים לקוביות גסות (שמיניות עגבנייה). 

מחממים מחבת עם שמן זית, כשהשמן חם מוסיפים את הבצל הקצוץ ומטגנים עד שהבצל נעשה שקוף. מוסיפים את השום והפלפלים ומטגנים עוד כ- 5 דקות. מוסיפים את הברוקולי ומבשלים תוך ערבוב כ- 5 דקות. מוסיפים את הפטריות ומערבבים ומוסיפים את העגבניות, מתבלים ומניחים למילוי להתבשל עוד כ-5 דקות. מורידים מהאש ומניחים להתקרר. 

**הרכבה:** 

מערבבים את המילוי עם הגבינות, מוסיפים עשבי תיבול ובודקים את התיבול. 

מקמחים משטח עבודה ומרדדים את כדורי הבצק לעיגולים. 

שמים במרכז כדור הבצק את המילוי, מורחים מעט ביצה בקצוות הבצק, מקפלים אותו ומגלילים את הקצוות לסגירה מלאה. מברישים את המאפה בביצה או בשמן זית. 

מעבירים בזהירות לתבנית תנור ואופים בתנור שחומם מראש ל- 250 מעלות כ-20 דקות שעה, אחרי 12 דקות מומלץ להפוך אותם אבל זו לא חובה.